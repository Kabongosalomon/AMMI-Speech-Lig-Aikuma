Likambo oyo Yisaya mwana ya Amoze amonaki na emonaneli mpo na Yuda mpe Yerusaleme: ## .
Mpe ekosalema mpenza boye na eleko ya nsuka ya mikolo:  ngomba ya ndako  ya Yehova ekopikama makasi likoló koleka nsɔngɛ ya bangomba,  mpe ekotombwama mpenza likoló koleka bangomba mike;  mpe bikólo nyonso ekosopana kuna. ## .
Mpe bato mingi ya bikólo bakokende mpenza mpe bakoloba ete: “Bóya,  tómata na ngomba ya Yehova, na ndako ya Nzambe ya Yakobo; mpe akolakisa biso banzela na ye, mpe tokotambola na banzela na ye.”  Mpo mobeko ekobima na Siona, mpe liloba ya Yehova na Yerusaleme. ## .
Mpe akokata mpenza makambo na kati ya bikólo,  mpe akosembola makambo  etali bato mingi ya bikólo.  Mpe bakotula mipanga na bango mpo ekóma bitimweli ya mabele mpe makɔnga na bango mpo ekóma makwangola ya kokata matiti.  Ekólo moko ekotombola mopanga te mpo na kobunda na ekólo mosusu, bakoyekola mpe etumba lisusu te. ## .
Ee bato ya ndako ya Yakobo, bóya, tótambola na pole ya Yehova. ## .
Mpo osundoli bato na yo, ndako ya Yakobo.  Mpo batondi na makambo oyo euti na Ɛsti,  mpe bazali bato ya misala ya maji  lokola Bafilistia, mpe batondi na bana ya bapaya. ## .
Mokili na bango etondi na palata ná wolo, mpe biloko na bango ya motuya ezali na nsuka te.  Mokili na bango etondi na bampunda, mpe makalo na bango ezali na nsuka te. ## .
Mokili na bango etondi na banzambe ya mpambampamba.  Bazali kogumbamela misala ya moto, eloko oyo misapi ya moto esali. ## .
Mpe moto ya mabele azali kogumbama, mpe moto azali kokita na nse, mpe okoki kolimbisa bango te. ## .
Kɔtá na libanga mpe bombaná na putulu mpo na nsɔmɔ ya Yehova, mpe mosika na nkembo ya bonene na ye. ## .
Miso ya lolendo ya moto ya mabele ekokita mpenza na nse, mpe lofundo ya bato ekogumbama;  mpe Yehova ye moko akotombwama mpenza na mokolo yango. ## .
Mpo ezali mokolo ya Yehova ya mampinga.  Ekoyela moto nyonso oyo azali komikumisa mpe komitombola ná moto nyonso oyo atombwami to oyo akitisami; ## .
ná banzete nyonso ya sɛdrɛ ya Libá  oyo ezali molai mpe etombwaná ná banzete minene nyonso ya Bashane; ## .
ná bangomba nyonso ya milai ná bangomba mike nyonso oyo etombwaná; ## .
ná linɔ́ngi nyonso ya molai ná efelo nyonso oyo ebatelami makasi; ## .
ná bamasuwa nyonso ya Tarasisi  ná bamasuwa nyonso ya kitoko. ## .
Lolendo ya moto ya mabele ekogumbama mpenza, mpe lofundo ya bato ekokita mpenza na nse;  mpe Yehova ye moko akotombwama mpenza na mokolo yango. ## .
Mpe banzambe ya mpambampamba bakosila mpenza. ## .
Mpe bato bakokɔta na mobenga ya mabanga mpe na mabulu ya putulu mpo na nsɔmɔ ya Yehova, mosika na nkembo ya bonene na ye,  ntango akotɛlɛma mpo mabele elɛnga. ## .
Na mokolo yango, moto ya mabele akobwakela milumbanzɛnzɛ mpe bangembo banzambe na ye ya palata oyo ezangá ntina mpe banzambe na ye ya wolo ya mpambampamba oyo basalaki mpo afukamela yango, ## .
mpo na kokɔta na madusu ya mabanga mpe na minkaka ya mabanga minene, mpo na nsɔmɔ ya Yehova, mosika na nkembo ya bonene na ye,  ntango akotɛlɛma mpo mabele elɛnga. ## .
Mpo na bolamu na bino moko, bózala mosika na moto ya mabele, oyo mpema na ye ezali na zolo na ye,  mpo bakotánga ye mpo na nini? ## .
