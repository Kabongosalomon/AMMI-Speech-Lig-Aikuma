Talá liloba ya Yehova oyo eyelaki mosakoli Yirimia mpo na bikólo: ## .
Mpo na Ezipito,  mpo na limpinga ya basoda ya Farao Neko mokonzi ya Ezipito,  oyo azalaki pene ya ebale Efrate na Karakemishe,  oyo Nebukadrezare mokonzi ya Babilone alongaki na mbula ya minei ya Yehoyakime  mwana ya Yosiya, mokonzi ya Yuda: ## .
“Ee bóbongisa nguba ya moke mpe nguba ya monene, mpe bóya mpo na etumba. ## .
Bókanga bampunda bansinga, mpe bómata, Ee bino basoda oyo botambolaka na mpunda, mpe bótɛlɛma na ekɔti. Bóyeisa makɔnga na bino sɛlisɛli. Bólata bakazaka ya bibende. ## .
“‘Mpo na nini namoni bango bazali kolɛnga na nsɔmɔ? Bazali kozonga nsima, mpe mibali na bango ya nguya babukanibukani; mpe bakimi mpenza, mpe babaluki te.  Kobanga ezali bipai nyonso,’  yango nde liloba ya Yehova. ## .
‘Moto ya mbangu ameka kokima te, mpe mobali ya nguya ameka kokima te.  Na nɔrdi  pembenipembeni ya ebale Efrate, babɛti libaku mpe bakwei.’ ## .
“Nani oyo azali komata lokola Ebale Nile, lokola bibale oyo mai na yango ezali kotombwanatombwana? ## .
Ezipito ezali komata lokola Ebale Nile,  mpe lokola bibale, mai ezali kotombwanatombwana.  Mpe ezali koloba: ‘Nakomata. Nakozipa mabele. Kozanga mpasi, nakobebisa engumba mpe baoyo nyonso bazali kofanda kuna.’ ## .
Bómata, Ee bampunda; mpe bótambola mbangu na ndenge ya ligboma, Ee makalo! Mpe mibali ya nguya bábima, Kushi  ná Puti,  baoyo bazali kosalela nguba, mpe Baludime,  baoyo bazali kosalela mpe konyata litimbo. ## .
“Mpe mokolo yango ezali ya Nkolo Mokonzi-Oyo-Aleki-Nyonso, Yehova ya mampinga, mokolo ya kozongisa mabe mpo akozongisela banguna na ye mabe.  Mpe mopanga ekolya mpenza mpe ekotonda mpe ekomɛla makila na bango, mpo Nkolo Mokonzi-Oyo-Aleki-Nyonso,  Yehova ya mampinga, azali na mbeka  na mokili ya nɔrdi pene ya ebale Efrate. ## .
“Matá na Gileade mpe zwá mwa balsame,  Ee ngɔndɔ mwana mwasi ya Ezipito.  Obakisi bankisi ya kobikisa yo se mpamba. Nkisi ya kobelisa mpota na yo ezali te. ## .
Bikólo eyoki nsango ya kosambwa  na yo mpe mokili etondi na koganga na yo.  Mpo babɛti libaku, mobali ya nguya atutani na mobali ya nguya.  Bakwei elongo, bango nyonso mibale.” ## .
Liloba oyo Yehova alobaki na mosakoli Yirimia mpo na koya ya Nebukadrezare mokonzi ya Babilone mpo na kobɛta mokili ya Ezipito: ## .
“Ee bóyebisa yango na Ezipito, bósakola yango na Migidole,  bósakola yango na Nofe  mpe na Tahapanehese.  Bóloba ete: ‘Tɛlɛmá, mpe omilɛngɛla,  mpo mopanga ekolya mpenza bipai nyonso zingazinga na yo. ## .
Mpo na nini bakɔmbɔli bato na yo ya nguya?  Batɛlɛmi te, mpo Yehova abengani bango. ## .
Ebele bazali kobɛta mabaku. Bazali mpe kokwea mpenza. Mpe moko azali koloba na mosusu ete: “Tɛlɛmá, mpe tózonga epai ya bato na biso mpe na mokili ya bandeko na biso, mpo na mopanga oyo ezali komonisa mpasi.”’ ## .
Kuna basakoli ete: ‘Farao mokonzi ya Ezipito azali makɛlɛlɛ ya mpamba.  Atiki ntango ya fɛti eleka.’ ## .
“‘Lokola nazali solo na bomoi,’ yango nde liloba ya Mokonzi, oyo nkombo na ye ezali Yehova ya mampinga,  ‘akoya lokola Tabore  katikati ya bangomba mpe lokola Karamele  pembeni ya mbu. ## .
Bongisá bisaka na yo mpo na komemama na mboka mopaya,  Ee yo mwasi oyo ofandaka wana, mwana mwasi  ya Ezipito. Mpo Nofe  ekokóma mpenza eloko ya kokamwa mpe ekotyama mɔtɔ, bongo moto moko te akofanda kuna. ## .
Ezipito ezali mpenza mwana-ngɔmbɛ ya mwasi ya kitoko. Uta na nɔrdi ngungi ekoyela ye mpenza. ## .
Lisusu, basoda na ye ya kofutela oyo bazali na katikati na ye bazali lokola bana-ngɔmbɛ ya mafutamafuta.  Kasi bango mpe bazongi nsima;  bakimi elongo. Batɛlɛmi te.  Mpo mokolo mpenza ya likama na bango eyeli bango, ntango ya kotyela bango likebi.’ ## .
“‘Mongongo na ye ezali lokola mongongo ya nyoka oyo ezali kokende;  mpo mibali bakokende batondi na nguya ya bomoi, mpe bakoyela ye mpenza na basóka, lokola bato oyo bazali koluka nkoni. ## .
Bakokata mpenza zamba na ye,’  yango nde liloba ya Yehova, ‘mpo bato bazalaki kokoka kokɔta kuna te. Mpo bakómi mingi koleka mayoyo,  mpe bakoki kotángama te. ## .
Mwana mwasi  ya Ezipito akoyoka mpenza nsɔni. Akopesama mpenza na lobɔkɔ ya bato ya nɔrdi.’ ## .
“Yehova ya mampinga, Nzambe ya Yisraele, alobi: ‘Talá nazali kotyela Amone  ya No  likebi na ngai, ná Farao, ná Ezipito, ná banzambe na ye,  ná bakonzi na ye,  ɛɛ, ná Farao mpe bato nyonso oyo bazali kotyela ye motema.’ ## .
“‘Mpe nakopesa bango na lobɔkɔ ya baoyo bazali koluka molimo na bango mpe na lobɔkɔ ya Nebukadrezare mokonzi ya Babilone  mpe na lobɔkɔ ya basaleli na ye; mpe na nsima, bato bakofanda epai na ye lokola na mikolo ya kala,’  yango nde liloba ya Yehova. ## .
“‘Kasi yo kobanga te, Ee mosaleli na ngai Yakobo, mpe kolɛnga na nsɔmɔ te, Ee Yisraele.  Mpo talá nazali kosikola yo uta na mosika mpe bana na yo uta na mokili ya bokangami na bango.  Mpe Yakobo akozonga mpenza, mpe akozala na mitungisi te, mpe akozala na kimya mpe moto ya kolɛngisa ye akozala te. ## .
Bongo yo, kobanga te, Ee mosaleli na ngai Yakobo,’ yango nde liloba ya Yehova, ‘mpo nazali elongo na yo.  Mpo nakosilisa bato nyɛɛ kati na bikólo nyonso epai napalanganisi yo,  kasi nakosilisa yo nyɛɛ te.  Ata bongo nakopesa yo etumbu na ndenge oyo ebongi,  nakotika yo te ozanga kozwa etumbu.’” ## .
