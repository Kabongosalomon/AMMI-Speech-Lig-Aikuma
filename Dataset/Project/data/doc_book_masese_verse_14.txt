Mwasi ya bwanya mpenza atongi ndako na ye,  kasi oyo ya zoba abukaka yango na mabɔkɔ na ye moko. ## .
Ye oyo azali kotambola na kolongobana na ye abangaka Yehova,  kasi ye oyo atɛngamá na banzela na ye atyolaka Ye. ## .
Fimbo ya lolendo ezali na monɔkɔ ya zoba,  kasi mbɛbu ya bato ya bwanya ekokɛngɛla bango. ## .
Esika bangɔmbɛ ezali te, elyelo ya bibwɛlɛ ezali pɛto, kasi biloko ya kobuka ezali beboo mpo na makasi ya ngɔmbɛ-mobali. ## .
Motatoli ya sembo akobuka lokuta te,  kasi motatoli ya lokuta asopasopaka makambo ya lokuta mpenza. ## .
Motyoli aluki kozwa bwanya, kasi ezali te; kasi mpo na moto ya mayele, boyebi ezali eloko ya pɛtɛɛ. ## .
Longwá liboso ya zoba,  mpo ya solo, okososola mbɛbu ya boyebi te. ## .
Bwanya ya moto ya ekɛngɛ ezali ete akangaka ntina ya nzela na ye,  kasi bozoba ya bazoba nde bokosi. ## .
Baoyo basɛkaka ngambo bazali bazoba,  kasi boyokani ezali kati na bato ya kolongobana. ## .
Motema eyebaka bololo ya molimo ya moto,  mpe mopaya moko te akomikɔtisa na esengo na yango. ## .
Ndako ya bato mabe ekobebisama nyɛɛ,  kasi hema ya bato ya kolongobana ekokóma na bozwi. ## .
Nzela mosusu emonanaka na miso ya moto ete ebongi,  kasi na nsima, nsuka na yango nde banzela ya liwa. ## .
Ata kati na kosɛka motema ekoki kozala na mpasi;  mpe esengo esukaka nde na mawa. ## .
Ye oyo azangi bosembo na motema akotonda na mbuma ya banzela na ye moko,  nde moto malamu akotonda na mbuma ya misala na ye. ## .
Moto nyonso oyo azangi mayele andimaka liloba nyonso,  kasi moto ya ekɛngɛ atyaka likebi na matambe na ye. ## .
Moto ya bwanya abangaka mpe alongwaka na mabe,  kasi zoba akómaka na nkanda makasi mpe amityelaka motema. ## .
Ye oyo ayokaka nkanda noki akosala bozoba,  kasi moto oyo azalaka na makoki ya kokanisa, bayinaka ye. ## .
Ya solo, bato oyo bazangi mayele bakozwa bozoba,  kasi bato ya ekɛngɛ bakolata boyebi lokola eloko ya kolata na motó. ## .
Basali-mabe bakogumbama mpenza liboso ya bato malamu,  mpe bato mabe bakogumbama na baporte ya moyengebene. ## .
Moto oyo akelelá azalaka eloko ya koyinama ata epai ya moninga na ye,  kasi baninga ya mozwi bazalaka ebele. ## .
Ye oyo azali kotyola moninga na ye azali kosala lisumu,  kasi esengo na ye oyo azali komonisela bato ya mpasi boboto. ## .
Baoyo bazali kokana kosala mabe bakoyengayenga, boye te?  Kasi motema boboto mpe bosolo ezali mpo na baoyo bazali kokana kosala malamu. ## .
Na mosala makasi ya ndenge nyonso litomba ezalaka,  kasi liloba ya mbɛbu mpamba ememaka na kokelela. ## .
Motole ya bato ya bwanya nde bomɛngo na bango; bozoba ya bazoba nde bozoba. ## .
Motatoli ya solo azali kobikisa milimo,  kasi moto ya bokosi asopasopaka makambo ya lokuta mpenza. ## .
Moto oyo abangaka Yehova, atyelaka ye motema mingi,  mpe bana na ye bakozwa ekimelo. ## .
Kobanga Yehova ezali liziba ya bomoi,  mpo na kolongwa na mitambo ya liwa. ## .
Ebele ya bato nde biloko ya monzɛlɛ ya mokonzi,  kasi kozanga bato nde libebi ya nkumu. ## .
Ye oyo ayokaka nkanda noki te azalaka na bososoli mingi,  kasi ye oyo azali motema mokuse atombolaka bozoba. ## .
Motema ya kimya ezali bomoi ya nzoto ya mosuni,  kasi zuwa nde kopɔla mpo na mikuwa. ## .
Ye oyo azali kobuba moto oyo azangá asambwisi Mokeli na ye,  kasi moto oyo azali komonisela mobola boboto azali kopesa Ye nkembo. ## .
Mpo na mabe na ye, moto mabe akokweisama,  kasi moyengebene akozwa ekimelo mpo na kozanga mbeba na ye. ## .
Bwanya efandaka na motema ya moto ya mayele,  mpe eyebanaka na katikati ya bazoba. ## .
Boyengebene nde etombolaka ekólo,  kasi lisumu ezali eloko moko ya nsɔni mpo na bituluku ya bato ya bikólo. ## .
Mokonzi asepelaka na mosaleli oyo azali kosala na mayele ya kososola,  kasi nkɛlɛ na ye eyelaka ye oyo asalaka na ndenge ya nsɔni. ## .
