“Yango wana, bokonzi ya likoló ekozala lokola bangɔndɔ zomi oyo bakamataki miinda  na bango mpe babimaki kokutana na mobali ya libala. ## .
Mitano na bango bazalaki bazoba,  mpe mitano bazalaki mayele. ## .
Bazoba bakamataki miinda na bango kasi bakamataki mafuta ya kobakisa te, ## .
nzokande baoyo ya mayele bakamataki miinda na bango ná mafuta ya kobakisa na kati ya milangi na bango. ## .
Lokola mobali ya libala azalaki koumela, mpɔngi etungisaki bango nyonso mpe balalaki. ## .
Na katikati mpenza ya butu mongongo moko eyokanaki:  ‘Mobali ya libala ayei! Bóbima kokutana na ye.’ ## .
Bongo bangɔndɔ nyonso wana batɛlɛmaki mpe babongisaki miinda  na bango. ## .
Bazoba balobaki na baoyo ya mayele ete: ‘Bópesa biso ndambo ya mafuta  na bino, mpo miinda na biso elingi kokufa.’ ## .
Baoyo ya mayele  bayanolaki na maloba oyo: ‘Mbala mosusu ekokoka mpenza biso ná bino te. Bongo bókende epai ya baoyo batɛkaka yango mpe bósomba ya bino.’ ## .
Ntango bakendaki kosomba, mobali ya libala akómaki, mpe bangɔndɔ oyo bamilɛngɛlaki bakɔtaki na ye na fɛti ya libala;  mpe porte ekangamaki. ## .
Na nsima bangɔndɔ mosusu wana mpe bayaki, balobi: ‘Tata, tata, fungolá biso!’ ## .
Ye ayanolaki ete: ‘Nayebisi bino solo: Nayebi bino te.’ ## .
“Yango wana, bósɛnzɛlaka  mpamba te boyebi mokolo te mpe ngonga te. ## .
“Ezali lokola ntango moto moko  alingaki kokende mobembo na mboka mopaya,  abengisaki baombo na ye mpe apesaki bango biloko na ye. ## .
Bongo apesaki moko talanta mitano, mosusu mibale, mosusu mpe moko, apesaki moto na moto na kotalela likoki na ye mpenza,  mpe akendaki na mboka mopaya. ## .
Na mbala moko oyo azwaki talanta mitano akendaki kosala na yango mombongo mpe yango ebotaki mosusu mitano. ## .
Ndenge moko mpe oyo azwaki mibale, ebotaki mosusu mibale. ## .
Kasi oyo azwaki kaka moko akendaki, mpe atimolaki mabele mpe abombaki shekele yango ya palata ya nkolo na ye. ## .
“Nsima ya ntango molai  nkolo ya baombo wana ayaki mpe atalelaki na bango makambo ya mbongo na ye. ## .
Bongo oyo azwaki talanta mitano ayaki mpe amemaki talanta mosusu mitano, alobaki ete: ‘Nkolo, opesaki ngai talanta mitano; talá, eboti talanta mosusu mitano.’ ## .
Nkolo na ye alobaki na ye ete: ‘Longonya, moombo malamu mpe ya sembo!  Ozali sembo  na mwa makambo moke. Nakotya yo obatela biloko mingi.  Kɔtá na esengo  ya nkolo na yo.’ ## .
Na nsima oyo azwaki talanta mibale ayaki mpe alobaki ete: ‘Nkolo, opesaki ngai talanta mibale; talá, eboti talanta mosusu mibale.’ ## .
Nkolo na ye alobaki na ye ete: ‘Longonya, moombo malamu mpe ya sembo! Ozali sembo na mwa makambo moke. Nakotya yo obatela biloko mingi.  Kɔtá na esengo  ya nkolo na yo.’ ## .
“Na nsuka oyo azwaki talanta moko ayaki  mpe alobaki ete: ‘Nkolo, nayebaki ete yo ozalaka moto ya makambo makasi, obukaka epai oloni te mpe oyanganisaka epai opupoli te. ## .
Bongo nabangaki  mpe nakendaki kobomba talanta na yo na mabele. Talá eloko na yo yango oyo.’ ## .
Nkolo na ye azongiselaki ye ete: ‘Moombo mabe mpe gɔigɔi, oyebaki ete nabukaki epai nalonaki te mpe nayanganisaki epai napupolaki te, boye te? ## .
Ɛɛ, yango wana osengelaki kotya shekele na ngai ya palata na banki, mpe na bozongi na ngai mbɛlɛ nazwi mbongo na ngai ná benefisi. ## .
“‘Sikoyo bóbɔtɔla ye talanta wana mpe bópesa yango moto oyo azali na talanta zomi. ## .
Mpo moto nyonso oyo azali na eloko, bakobakisela ye mosusu mpe akozala na mingi; kasi moto oyo azali na eloko te, ata oyo azali na yango bakobɔtɔla ye yango. ## .
Mpe bóbwaka moombo mpamba oyo na molili ya libándá. Kuna nde akolela mpe akolya mino.’ ## .
“Ntango Mwana ya moto  akoya na nkembo na ye mpe baanzelu nyonso elongo na ye,  bongo akofanda na kiti na ye ya bokonzi ya nkembo. ## .
Mpe bikólo nyonso bakoyangana liboso na ye,  mpe akokabola  bato, mosusu epai oyo mosusu epai oyo,  ndenge mobateli ya mpate akabolaka bampate ná bantaba. ## .
Mpe akotya bampate na lobɔkɔ na ye ya mobali,  kasi bantaba na lobɔkɔ na ye ya mwasi. ## .
“Bongo mokonzi akoloba na baoyo bazali na lobɔkɔ na ye ya mobali: ‘Bóya, bino baoyo Tata na ngai apambolá,  bózwa libula  ya bokonzi  oyo babongiselá bino banda mokili ebandá.* ## .
Mpo nayokaki nzala mpe bopesaki ngai mwa eloko ya kolya;  nazalaki na mposa ya mai mpe bopesaki ngai mwa eloko ya komɛla. Nazalaki mopaya mpe boyambaki ngai malamu; ## .
nazalaki bolumbu,  mpe bolatisaki ngai. Nazalaki na maladi mpe bosalisaki ngai. Nazalaki na bolɔkɔ  mpe boyaki kotala ngai.’ ## .
Bongo bayengebene bakoyanola ye na maloba oyo: ‘Nkolo, ntango nini tomonaki yo ozali na nzala mpe toleisaki yo, to na mposa ya mai,  mpe topesaki yo mwa eloko ya komɛla? ## .
Ntango nini tomonaki yo mopaya mpe toyambaki yo malamu, to bolumbu, mpe tolatisaki yo? ## .
Ntango nini tomonaki yo ozali na maladi to na bolɔkɔ mpe toyaki kotala yo?’ ## .
Mpe mokonzi  akozongisela bango ete: ‘Ya solo mpenza nalobi na bino: Ntango nyonso oyo bosalelaki yango moko ya bato oyo baleki mike  na kati ya bandeko na ngai oyo,  bosalelaki ngai.’ ## .
“Bongo akoloba mpe na baoyo bazali na lobɔkɔ na ye ya mwasi ete: ‘Bólongwa awa,  bino baoyo bolakelamá mabe, bókende na mɔtɔ ya seko  oyo babongiselá Zabolo ná baanzelu na ye. ## .
Mpo nayokaki nzala, kasi bopesaki ngai eloko ya kolya te,  mpe nazalaki na mposa ya mai,  kasi bopesaki ngai eloko ya komɛla te. ## .
Nazalaki mopaya, kasi boyambaki ngai malamu te; bolumbu, kasi bolatisaki ngai te;  na maladi mpe na bolɔkɔ,  kasi bosalisaki ngai te.’ ## .
Bongo bango mpe bakoyanola na maloba oyo: ‘Nkolo, ntango nini tomonaki yo ozali na nzala to na mposa ya mai to mopaya to bolumbu to na maladi to na bolɔkɔ mpe tosalelaki yo te?’ ## .
Boye ye akoyanola bango na maloba oyo: ‘Ya solo mpenza nazali koloba na bino ete: Ntango nyonso oyo bosalelaki yango te moko ya bato oyo baleki mike,  bosalelaki  ngai yango te.’ ## .
Mpe bango bakokufa liwa ya seko,  kasi bayengebene bakozwa bomoi ya seko. ## .
