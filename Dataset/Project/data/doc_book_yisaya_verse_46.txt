Bele  agumbami,  Nebo agunzami; banyama ya zamba ná banyama ya mboka ekumbi bikeko  na bango, banyama oyo elɛmbi ememi mikumba na bango, bisaka, mokumba ya kilo. ## .
Ya solo, bakogunzama; bango nyonso mpe bakogumbama mpenza; bakoki ata moke te kobikisa  bikeko na bango, mikumba ya kilo oyo ezali komemama, kasi milimo na bango ekokende mpenza na bokangami. ## .
“Ee ndako ya Yakobo, bóyoka ngai, mpe bino nyonso bato ya ndako ya Yisraele oyo botikali,  bino baoyo namemá banda na libumu, baoyo nakumbá banda na libumu. ## .
Kino na bobange na bino Ngai nakozala kaka ndenge nazalaka;  mpe kino bokokóma na nsuki mpɛmbɛ, nakokoba komema bino.  Ngai moko nakosala,  mpo ngai moko nakumba bino mpe ngai moko namema bino mpe nabikisa bino. ## .
“Bino bokomeka ngai na nani  to bokokómisa ngai ndenge moko na nani to bokokokanisa ngai na nani mpo ngai na ye tózala ndenge moko? ## .
Ezali na bato oyo babimisaka wolo na potɔmɔni mpe basopasopaka yango, mpe bamekaka kilo ya palata na emekeli-kilo. Bafutaka mosali bibende, bongo asalaka yango nzambe.  Bafukamaka elongi na nse, ɛɛ, bagumbamaka. ## .
Bamemaka yango na lipeka,  bakumbaka yango mpe batyaka yango na esika na yango mpo etɛlɛma kaka wana. Elongwaka te na esika oyo yango ɛtɛlɛmi.  Kutu babelelaka yango, kasi eyanolaka te; ebikisaka moto na mpasi na ye te. ## .
“Bókanisa lisusu yango, mpo bózwa mpiko. Bótya yango na motema,  bino babuki-mibeko. ## .
Bókanisa lisusu makambo ya liboso ya kalakala,  ete nazali Nzambe  mpe Nzambe mosusu azali te,  mosusu oyo azali lokola ngai mpe azali te; ## .
Moto oyo banda na ebandeli ayebisaka ndenge makambo ekosuka,  mpe banda kala makambo oyo esalemi naino te;  Moto oyo alobaka ete: ‘Mokano na ngai ekosimba,  mpe eloko nyonso oyo ezali kosepelisa ngai, nakosala yango’; ## .
Moto oyo azali kobenga ndɛkɛ oyo ekangaka banyama uta epai moi ebimaka,  oyo azali kobenga moto mpo na kokokisa mokano na ngai uta na mokili ya mosika.  Nalobi yango; nakokokisa yango.  Nabongisi mokano yango, nakosala mpe yango. ## .
“Bóyoka ngai, bino bato ya motema makasi,  bino bato bozali mosika na boyengebene. ## .
Nabɛlɛmisi boyengebene na ngai.  Ezali mosika te,  mpe lobiko na ngai ekoumela te.  Mpe nakopesa lobiko na kati ya Siona, kitoko na ngai na Yisraele.” ## .
