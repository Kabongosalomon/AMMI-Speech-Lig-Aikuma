Yango wana, kanisá Mozalisi  na yo Monene na mikolo ya bolenge na yo,  liboso mikolo ya mpasi eya,  to bambula eya ntango okoloba ete: “Nasepeli na yango ata moke te”; ## .
liboso moi ná pole, mpe sanza ná minzoto eyinda,  mpe mapata ezonga, mpe nsima na yango, mbula makasi; ## .
na mokolo oyo bakɛngɛli ya ndako  balɛngaka, mpe mibali oyo bazalaka na nguya ya bomoi bagumbami,  mpe basi oyo banikaka  batiki kosala mpo bazali lisusu mingi te, mpe basi oyo batalaka na maninisa  bamoni molili; ## .
mpe baporte oyo etali na balabala ekangami,  ntango makɛlɛlɛ ya enikelo ekómi kokita,  mpe moto azali kolamuka na makɛlɛlɛ ya ndɛkɛ, mpe bana basi nyonso ya loyembo bazali kobimisa mongongo na nse. ## .
Lisusu, bakómi kobangabanga eloko oyo ezali likoló, mpe makambo ya nsɔmɔ ezali na nzela. Mpe nzete ya amande ezali kobimisa fololo,  mpe likɔnkɔ ezali komibenda, mpe mbuma ya kapre epasuki, mpo moto azali kokende na ndako na ye ya ntango molai  mpe baoyo balelaka bazali kotambola na balabala; ## .
liboso nsinga ya palata elongolama, mpe kibakuli ya wolo ebukana,  mpe elokó oyo ezali na liziba ya mai epanzana, mpe yiká ya libulu ya kobomba mai ebukana. ## .
Bongo putulu ezali kozonga na mabele  ndenge ezalaki mpe elimo  ezali kozonga epai ya Nzambe ya solo  oyo apesaki yango. ## .
Moyanganisi  alobi: “Mpamba ya mpamba mpenza! Eloko nyonso ezali mpamba.” ## .
Moyanganisi akómaki na bwanya,  longola yango, ateyaki mpe bato boyebi ntango nyonso,  mpe akanisaki malamumalamu mpe alukaki malamumalamu,  mpo atya masese mingi na molɔngɔ. ## .
Moyanganisi alukaki kozwa maloba ya kitoko  mpe ndenge ya kokoma maloba ya solo na bosikisiki. ## .
Maloba ya bato ya bwanya ezali lokola nsɔngɛ ya mangenda ya kotambwisa bangɔmbɛ,  mpe baoyo bamipesi na kosangisa maloba ya mayele bazali lokola nsɛtɛ oyo ekɔtisami makasi;  mobateli se moko ya mpate  nde apesi yango. ## .
Mpo na likambo nyonso mosusu longola oyo wana, mwana na ngai, kebá: kosala babuku ebele ezali na nsuka te, mpe komipesa na yango mingi elɛmbisaka nzoto. ## .
Nsuka ya likambo, yango oyo, nsima ya koyoka makambo nyonso: Bangá Nzambe ya solo  mpe batelá mitindo na ye.  Mpo yango nde mokumba nyonso ya moto. ## .
Mpo Nzambe ya solo ye moko akosambisa mosala ya ndenge nyonso mpe likambo nyonso oyo ebombami, soki ezali malamu to mabe. ## .
