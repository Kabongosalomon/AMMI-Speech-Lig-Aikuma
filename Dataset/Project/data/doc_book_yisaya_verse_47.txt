Ee ngɔndɔ, mwana mwasi ya Babilone,  kitá mpe fandá na putulu.  Ee mwana mwasi ya Bakaladea,  fandá na mabele esika kiti ya bokonzi ezali te.  Mpo okozwa lisusu te libaku ya kobengama moto oyo amesaná na makambo ya makasi te mpe oyo amesaná na bomɛngo. ## .
Zwá enikelo ya mabɔkɔ  mpe niká farini. Longolá litambala na yo.  Longolá zambala ya molai.  Monisá lokolo.  Katisá bibale. ## .
Osengeli komonisa bolumbu na yo.  Lisusu, nsɔni na yo esengeli komonana.  Nakozongisa nde mabe,  mpe nakokutana na moto moko te na boboto. ## .
“Moto oyo azali kosikola biso azali.  Yehova ya mampinga nde nkombo na ye,  Mosantu ya Yisraele.” ## .
Ee mwana mwasi ya Bakaladea,  fandá nyɛɛ  mpe kɔtá na molili;  mpo bato bakobenga yo lisusu te Mwasi oyo azali Nkolo  ya Makonzi. ## .
Nasilikelaki bato na ngai.  Nakómisaki libula na ngai eloko mpamba,  mpe napesaki bango na lobɔkɔ na yo.  Oyokelaki bango mawa ata moke te.  Okómisaki ekanganeli na yo kilo mingi epai ya mobange. ## .
Mpe ozalaki se koloba: “Ngai nakozala kaka Mwasi oyo azali Nkolo,  mpo na ntango oyo etyami ndelo te, ɛɛ, libela.” Otyaki makambo oyo na motema na yo te; okanisaki lisusu nsuka ya likambo yango te. ## .
Mpe sikoyo yoká likambo oyo, yo mwasi oyo alingá bisengo, oyo afandi na kimya,  oyo azali koloba na motema na ye ete: “Ngai nde, mpe moto mosusu azali te.  Nakofanda te lokola mwasi oyo mobali akufá, mpe nakoyeba te eloko babengi kobungisa bana.” ## .
Kasi na mokolo moko, makambo oyo mibale ekokwela yo pwasa:  kobungisa bana mpe kozala mwasi oyo mobali akufá. Ekokwela yo mobimba mpenza,  mpo na ebele ya misala na yo ya bonganga-nkisi, mpo na nguya nyonso ya bondɔki na yo—oyo eleki ndelo. ## .
Mpe ozalaki se kotyela mabe na yo motema.  Olobi: “Moto moko te azali komona ngai.”  Bwanya na yo mpe boyebi na yo —yango nde ebungisi yo nzela; mpe ozali se koloba na motema na yo: “Ngai nde, mpe moto mosusu azali te.” ## .
Mpe mpasi ekokwela yo mpenza; okoyeba nkisi moko te ya kopekisa yango. Mpe mokakatano ekokwela yo;  okokoka te kopɛngola yango. Mpe libebi moko oyo omesená na yango te ekokwela yo pwasa. ## .
Bongo tikalá kaka na bondɔki na yo mpe na ebele ya misala na yo ya bonganga-nkisi,  oyo obomá na yango nzoto banda bolenge na yo; mpo mbala mosusu okozwa litomba, mpo mbala mosusu okoyokisa bato nsɔmɔ. ## .
Olɛmbi na ebele ya bapesi-toli na yo. Bátɛlɛma sikoyo mpe bábikisa yo, basambeli ya biloko oyo ezali na likoló, baoyo batalaka minzoto,  baoyo, na basanza ya sika, bapesaka boyebi mpo na makambo oyo ekokwela yo. ## .
Talá! Bakómi lokola matiti ya blé.  Mɔtɔ ekotumba bango.  Bakobikisa molimo na bango te  mpo ekima nguya ya lolemo ya mɔtɔ.  Mɔtɔ ya makala mpo bato báyɔta ekozala te, kongɛnga ya mɔtɔ mpo bato báfanda liboso na yango ekozala te. ## .
Ndenge wana nde bakokóma epai na yo, balengoli  na yo oyo obomaki nzoto elongo na bango banda bolenge na yo. Bakoyengayenga mpenza, moto na moto na etúká na ye moko. Moto ya kobikisa yo akozala te. ## .
