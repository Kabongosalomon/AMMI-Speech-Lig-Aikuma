Mpe Yesu azongiselaki bango lisusu na bandakisa mpe alobaki ete: ## .
“Bokonzi ya likoló ezali lokola mokonzi moko oyo asalelaki mwana na ye ya mobali fɛti ya libala. ## .
Mpe atindaki baombo na ye bábenga bato oyo babengisamaki na fɛti ya libala,  kasi bato yango baboyaki koya. ## .
Lisusu atindaki baombo mosusu  mpe alobaki ete: ‘Yebisá bato oyo babengisami ete: “Talá! Nabongisi bilei na ngai ya midi,  bangɔmbɛ na ngai ya mibali ná banyama ya mafuta ebomami, mpe biloko nyonso elɛngɛlami. Bóya na fɛti ya libala.”’ ## .
Kasi bamonaki yango mpamba mpe bakendaki, mosusu na elanga na ye, mosusu na mombongo na ye; ## .
kasi baoyo batikali bakangaki baombo na ye, basambwisi bango mabe mpe babomi bango. ## .
“Kasi mokonzi ayokaki nkanda, mpe atindaki mampinga na ye mpe babomaki babomi-bato wana mpe batumbaki engumba na bango. ## .
Bongo alobaki na baombo na ye ete: ‘Fɛti ya libala elɛngɛlami mpenza, kasi bato oyo babengisamaki babongi na yango te. ## .
Yango wana, bókende na banzela oyo ekendá tii na libándá ya engumba, mpe moto nyonso oyo bokokuta bóbengisa ye na fɛti ya libala.’ ## .
Bongo baombo yango babimaki na banzela mpe basangisaki bato nyonso oyo bakutaki, bato mabe ná bato malamu;  mpe ndako ya milulu ya libala etondaki na bato oyo bafandi  na mesa. ## .
“Ntango mokonzi ayaki kotala bato oyo babengisami amonaki kuna moto moko oyo alataki elamba ya libala te. ## .
Bongo alobaki na ye ete: ‘Moninga, ndenge nini okɔti awa na elamba ya libala te?’  Ye azangaki likambo ya koloba. ## .
Bongo mokonzi alobaki na basaleli na ye ete: ‘Bókanga ye mabɔkɔ ná makolo mpe bóbwaka ye na molili ya libándá. Kuna nde akolela mpe akolya mino.’ ## .
“Mpo bato mingi babengisami, kasi moke nde baponami.” ## .
Bongo Bafarisai bakendaki mpe basalaki likita bango nyonso mpo bázwa ye na maloba na ye. ## .
Yango wana, batindelaki ye bayekoli na bango, ná bato ya Erode,  balobi: “Moteyi, toyebi ete yo olobaka solo mpe oteyaka nzela ya Nzambe na bosolo, mpe obangaka moto te, mpo otalaka bilongi ya bato te. ## .
Na yango, yebisá biso, Okanisi nini? Esengeli kofuta Kaisala mpako oyo moto nyonso afutaka to te?” ## .
Kasi lokola Yesu ayebaki makanisi mabe na bango, alobaki ete: “Bakosi, mpo na nini bozali komeka ngai? ## .
Bólakisa ngai mbongo ya ebende ya mpako oyo moto nyonso afutaka.” Bayelaki ye denari moko. ## .
Mpe alobaki na bango ete: “Elilingi oyo mpe likomi oyo ya nani?” ## .
Balobaki ete: “Ya Kaisala.” Bongo alobaki na bango ete: “Boye, bózongisela Kaisala biloko ya Kaisala, kasi Nzambe biloko ya Nzambe.” ## .
Bongo ntango bayokaki yango, bakamwaki, mpe batikaki ye bakei. ## .
Na mokolo yango Basadukai, bato oyo balobaka ete lisekwa ezali te, bayaki esika azali mpe batuni ye: ## .
“Moteyi, Moize alobaki ete: ‘Soki moto akufi, aboti bana te, ndeko na ye ya mobali asengeli kokamata mwasi na ye na libala mpe kobotela ndeko na ye bana.’ ## .
Sikoyo ezalaki na bandeko mibali nsambo na kati na biso; mpe oyo ya liboso abalaki mpe akufaki, mpe lokola abotaki bana te, atikelaki ndeko na ye ya mobali mwasi na ye. ## .
Esalemaki mpe bongo na oyo ya mibale mpe oyo ya misato, tii na bango nyonso nsambo. ## .
Na nsuka na bango nyonso mwasi wana akufaki. ## .
Bongo na lisekwa, akozala mwasi ya nani na kati na bango nsambo? Mpo bango nyonso bazwaki ye.” ## .
Yesu azongiselaki bango ete: “Bozali na libunga, mpo boyebi Makomami te mpe nguya ya Nzambe te; ## .
mpamba te na lisekwa, mibali bakobala te mpe basi bakobalisama te,  kasi bakozala lokola baanzelu na likoló. ## .
Mpo na likambo ya lisekwa ya bakufi, botángá te oyo Nzambe alobaki na bino ete: ## .
‘Nazali Nzambe ya Abrahama mpe Nzambe ya Yisaka mpe Nzambe ya Yakobo’?  Azali Nzambe, ya bakufi te, kasi ya bato ya bomoi.” ## .
Ntango ebele ya bato wana bayokaki yango, bakamwaki na mateya na ye. ## .
Ntango Bafarisai bayokaki ete akangisaki Basadukai monɔkɔ, basanganaki etuluku moko. ## .
Mpe moko na bango, oyo ayebaki Mibeko malamumalamu,  atunaki mpo na komeka ye ete: ## .
“Moteyi, mobeko nini eleki monene na kati ya Mibeko?” ## .
Alobaki na ye ete: “‘Osengeli kolinga Yehova Nzambe na yo na motema na yo mobimba mpe na molimo na yo mobimba mpe na makanisi na yo nyonso.’ ## .
Wana nde mobeko oyo eleki monene mpe ya liboso. ## .
Ya mibale, oyo ekokani na yango, yango oyo: ‘Osengeli kolinga mozalani na yo lokola yo moko.’ ## .
Mibeko nyonso mpe Basakoli esimbami na mibeko oyo mibale.” ## .
Nzokande ntango Bafarisai bayanganaki esika moko Yesu atunaki bango: ## .
“Bokanisi nini mpo na Kristo? Azali mwana ya nani?” Bango balobaki na ye ete: “Ya Davidi.” ## .
Ye alobaki na bango ete: “Bongo ndenge nini Davidi na nzela ya elimo santu  azali kobenga ye ‘Nkolo,’ mpe alobi: ## .
‘Yehova alobaki na Nkolo na ngai ete: “Fandá na lobɔkɔ na ngai ya mobali tii nakotya banguna na yo na nse ya makolo na yo”’? ## .
Bongo soki Davidi abengi ye ‘Nkolo,’ ndenge nini ye azali mwana na ye?” ## .
Moto moko te akokaki kozongisela ye liloba, mpe moto moko te amekaki banda mokolo wana kotuna ye lisusu motuna. ## .
