Bongo natombolaki lisusu miso na ngai mpe namonaki; mpe talá! makalo minei ezalaki kobima na katikati ya bangomba mibale, mpe bangomba yango ezalaki bangomba ya motako. ## .
Likalo ya liboso ná bampunda ya motane;  mpe likalo ya mibale ná bampunda ya moindo. ## .
Mpe likalo ya misato ná bampunda ya mpɛmbɛ;  mpe likalo ya minei ná bampunda ya matɔnɔmatɔnɔ, ya langilangi. ## .
Mpe nayanolaki mpe nalobaki na anzelu oyo azalaki kosolola na ngai ete: “Nkolo na ngai, wana nde nini?” ## .
Bongo anzelu ayanolaki mpe alobaki na ngai ete: “Wana ezali bilimo  minei ya likoló, oyo nsima ya kotɛlɛma liboso ya Nkolo  ya mabele mobimba,  ezali kobima. ## .
Likalo oyo ezali na bampunda ya moindo ezali kobima mpe ezali kokende na mokili ya nɔrdi;  mpe oyo ya mpɛmbɛ esengeli kobima mpe kokende na nsima ya mbu; mpe oyo ya matɔnɔmatɔnɔ esengeli kobima mpe kokende na mokili ya sudi. ## .
Mpe oyo ya langilangi  esengeli kobima mpe koluka epai yango ekokende, mpo na kotambola epai na epai na mabele.”  Bongo alobaki ete: “Bókende, bótambola epai na epai na mabele.” Mpe ebandaki kotambola epai na epai na mabele. ## .
Mpe ye abelelaki ngai mpe alobaki na ngai ete: “Talá, oyo ezali kokende na mokili ya nɔrdi, yango nde esali ete elimo  ya Yehova epema na mokili ya nɔrdi.” ## .
Mpe liloba ya Yehova eyelaki ngai lisusu ete: ## .
“Bázwa eloko epai ya bato oyo bamemamaki na mboka mopaya,  ɛɛ epai ya Heledai mpe epai ya Tobiya mpe epai ya Yedaya; mpe yo moko oya na mokolo yango, mpe okɔta na ndako ya Yosiya mwana ya Sefania  elongo na bato wana oyo bauti na Babilone. ## .
Mpe okozwa palata ná wolo mpe okosala motole moko ya kitoko  mpe okotya yango na motó ya Yosua  mwana ya Yehozadake nganga-nzambe monene. ## .
Mpe osengeli koloba na ye ete: ## .
Talá oyo Yehova ya mampinga alobi: “Talá mobali  oyo nkombo na ye Etape.  Mpe uta na esika na ye mpenza akobimisa etape, mpe akotonga mpenza tempelo ya Yehova. ## .
Mpe ye moko akotonga tempelo ya Yehova, mpe ye akozwa lokumu;  mpe akofanda mpenza mpe akoyangela na kiti na ye ya bokonzi, mpe akokóma mpenza nganga-nzambe na kiti na ye ya bokonzi,  mpe boyokani  ekozala kati na misala yango mibale. ## .
Mpe motole ya lokumu ekokóma ya Heleme, ya Tobiya, ya Yedaya  mpe ya Hene mwana ya Sefania, mpo ezala ekaniseli  na kati ya tempelo ya Yehova. ## .
Mpe baoyo bazali mosika bakoya mpe bakotonga mpenza na kati ya tempelo ya Yehova.”  Mpe bosengeli koyeba ete Yehova ya mampinga ye moko nde atindi ngai epai na bino.  Mpe ekosalema mpenza bongo—soki bokoyoka mongongo ya Yehova Nzambe na bino.’” ## .
