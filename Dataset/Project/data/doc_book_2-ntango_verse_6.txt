Ezali na ntango yango nde Salomo alobaki boye:  “Yehova ye moko alobaki ete akofanda na molili tuu; ## .
mpe ngai natongi ndako mpo ezala esika na yo ya kofanda ya lokumu  mpe esika na yo ya kofanda ya libela, mpo na ntango oyo etyami ndelo te.” ## .
Na nsima, mokonzi abalusaki elongi na ye, atali bato, mpe abandaki kopambola  lisangá mobimba ya Yisraele, wana lisangá mobimba ya Yisraele batɛlɛmaki. ## .
Mpe alobaki lisusu boye: “Yehova Nzambe ya Yisraele apambwama,  ye oyo alobaki na monɔkɔ na ye moko na tata na ngai Davidi  mpe akokisi  yango na mabɔkɔ na ye moko, alobi ete: ## .
‘Banda mokolo nabimisaki bato na ngai na mokili ya Ezipito, naponaki ata engumba moko te kati na mabota nyonso ya Yisraele mpo na kotonga ndako mpo nkombo na ngai  ezala wana, mpe naponaki ata moto moko te akóma mokambi ya bato na ngai Yisraele. ## .
Kasi nakopona Yerusaleme  mpo nkombo na ngai ezala kuna, mpe nakopona Davidi azala mokonzi ya bato na ngai Yisraele.’ ## .
Mpe tata na ngai Davidi na motema na ye, azalaki na mposa ya kotongela nkombo ya Yehova Nzambe ya Yisraele ndako. ## .
Kasi Yehova alobaki na tata na ngai Davidi boye: ‘Lokola na motema na yo ozali na mposa ya kotongela nkombo na ngai ndako, osali malamu, mpo ozali na mposa yango na motema na yo. ## .
Nde yo moko okotonga ndako yango te,  kasi mwana na yo oyo akobima na bangɛi na yo, ye nde akotongela nkombo na ngai ndako.’ ## .
Mpe Yehova akokisaki liloba na ye  oyo alobaki, ete natɛlɛma na esika ya tata na ngai Davidi  mpe nafanda na kiti ya bokonzi  ya Yisraele, ndenge Yehova alobaki,  mpe ete natongela nkombo ya Yehova Nzambe ya Yisraele ndako, ## .
mpe ete kuna, natya Sanduku  epai kondimana ya Yehova ezali, oyo asalaki ná bana ya Yisraele.” ## .
Mpe Salomo atɛlɛmaki liboso ya etumbelo ya Yehova, liboso ya lisangá mobimba ya Yisraele,  mpe sikoyo, atombolaki mabɔkɔ na ye. ## .
(Mpo Salomo asalaki estradɛ  ya motako mpe atyaki yango na katikati ya lopango.  Bolai na yango ezalaki mapeko mitano, mpe bonene na yango mapeko mitano, mpe bosanda na yango mapeko misato; mpe atɛlɛmaki likoló na yango.) Mpe afukamaki  na mabɔlɔngɔ na ye liboso ya lisangá mobimba ya Yisraele mpe atombolaki mabɔkɔ na ye na likoló. ## .
mpe alobaki lisusu boye: “Ee Yehova Nzambe ya Yisraele,  Nzambe mosusu lokola yo azali te  na likoló to na mabele, yo oyo obatelaka kondimana  mpe motema boboto epai ya basaleli na yo oyo bazali kotambola liboso na yo na motema na bango mobimba; ## .
yo oyo okokiseli mosaleli na yo tata na ngai Davidi likambo oyo olakaki ye,  na ndenge opesaki elaka yango na monɔkɔ na yo, mpe okokisi yango na lobɔkɔ na yo moko, ndenge ezali na mokolo ya lelo. ## .
Mpe sikoyo, Ee Yehova Nzambe ya Yisraele, kokiselá mosaleli na yo tata na ngai Davidi likambo oyo olakaki ye ete: ‘Moto ya libota na yo akozanga te na kiti ya bokonzi ya Yisraele liboso na ngai,  kaka soki bana na yo  bakebi na nzela na bango, soki batamboli na mobeko na ngai,  ndenge yo otambolaki liboso na ngai.’ ## .
Bongo sikoyo, Ee Yehova Nzambe ya Yisraele,  tiká elaka na yo  oyo olakaki mosaleli na yo Davidi ekokisama. ## .
“Kasi Nzambe akofanda mpenza elongo na bato na mabele?  Talá! Likoló, ɛɛ, mosika kuna na likoló mpenza, ezali kokoka yo te;  bongo ekozala boni mpo na ndako oyo natongi! ## .
Mpe tyá likebi na libondeli ya mosaleli na yo  mpe na lilɔmbɔ na ye mpo na koluka kondimama,  Ee Yehova Nzambe na ngai, mpo na koyoka ndenge azali kosɛngasɛnga na kolela  mpe libondeli oyo mosaleli na yo azali kobondela liboso na yo, ## .
mpo miso na yo efungwama  mpe etala ndako oyo butu moi, esika oyo olobaki ete okotya nkombo na yo,  mpo na koyoka libondeli oyo mosaleli na yo azali kobondela, wana atali na ngámbo ya esika oyo. ## .
Mpe yoká malɔmbɔ ya mosaleli na yo  mpe ya bato na yo Yisraele ntango bazali kobondela, wana batali na ngámbo ya esika oyo,  mpo yo moko oyoka kuna na esika oyo ofandaka, uta na likoló;  yoká mpe limbisá. ## .
“Soki moto asaleli moninga na ye lisumu,  mpe moto yango alapisi ye ndai oyo ezali na elakeli mabe mpo azwa  elakeli mabe yango, mpe ayei mpenza liboso ya etumbelo na yo na ndako oyo, wana azali na elakeli mabe yango, ## .
yo yoká kuna na likoló,  mpe salá  mpe sambisá basaleli na yo mpo ofuta moto mabe mpe tyá mabe na ye na motó na ye moko,  mpe tángá moyengebene moyengebene  mpe futá ye na kolanda boyengebene na ye. ## .
“Mpe soki monguna alongi bato na yo Yisraele  mpo basaleli yo masumu,  mpe soki bazongi  mpenza mpe bakumisi nkombo na yo  mpe babondeli  mpe basɛngi ete bándimama liboso na yo na ndako oyo, ## .
yo yoká kuna na likoló,  mpe limbisá  lisumu ya bato na yo Yisraele mpe zongisá bango  na mabele oyo opesaki bango ná bankɔkɔ na bango. ## .
“Ntango likoló ekangami mpe mbula enɔki lisusu te  mpo basaleli yo masumu,  mpe soki babondeli mpenza, wana batali na ngámbo ya esika oyo,  mpe bakumisi nkombo na yo, mpe babongwani, batiki lisumu na bango mpo omonisi bango mpasi, ## .
yo yoká kuna na likoló, mpe limbisá lisumu ya basaleli na yo, ɛɛ, ya bato na yo Yisraele, mpamba te ozali kolakisa  bango makambo ya nzela ya malamu  epai basengeli kotambola; mpe nɔkisá mbula  na mokili na yo oyo opesá bato na yo libula. ## .
“Soki nzala  ebimi na mokili, soki maladi moko mabe  ebimi, soki kokauka,  koguga,  mayoyo,  bampɛsɛ  ebimi; soki banguna  na bango bazingi bango na mokili epai baporte na bango ezali —ezala bolɔzi ya ndenge nini, to maladi ya ndenge nini — ## .
ezala libondeli nini,  to lilɔmbɔ nini ya moto nani to ya Yisraele mobimba,  bato na yo, mpo na koluka kondimama,  mpamba te bayebi moto na moto bolɔzi  na ye moko mpe mpasi na ye moko; ntango akosembola mabɔkɔ na ye epai ya ndako oyo, ## .
yo yoká kuna na likoló, esika na yo ya kofanda,  mpe limbisá  mpe pesá moto na moto na kolanda banzela na ye nyonso,  mpo oyebi motema  na ye (mpamba te kaka yo moko nde oyebi malamu motema ya bana ya bato); ## .
mpo bábangaka  yo na kotamboláká na banzela na yo mikolo nyonso oyo bazali na bomoi na mokili oyo opesaki bankɔkɔ na biso. ## .
“Ná mopaya mpe, oyo azali te moto ya Yisraele,  bato na yo, mpe oyo auti mpenza na mokili moko ya mosika mpo na nkombo na yo monene  mpe nguya ya lobɔkɔ na yo  mpe lobɔkɔ na yo oyo esembolami,  mpe soki bayei mpenza mpe babondeli, wana batali na ngámbo ya ndako oyo, ## .
yo yoká kuna na likoló, esika na yo ya kofanda ya libela,  mpe salá na kolanda nyonso oyo mopaya yango akobelela yo mpo na yango;  mpo bato ya bikólo nyonso ya mabele báyeba nkombo na yo  mpe bábanga  yo ndenge bato na yo Yisraele babangaka yo, mpe báyeba ete ndako oyo natongi ebengami na nkombo na yo. ## .
“Soki bato na yo babimi kobunda etumba  na banguna na bango na nzela oyo okotinda  bango, mpe babondeli  mpenza yo, wana bazali kotala na ngámbo ya engumba yango oyo oponá mpe ya ndako oyo natongeli nkombo na yo, ## .
yoká kuna na likoló libondeli na bango mpe lilɔmbɔ na bango mpo na koluka kondimama,  mpe katá likambo mpo na bolamu na bango. ## .
“Soki basaleli yo lisumu  (mpo ezali na moto moko te oyo asalaka lisumu te),  mpe osilikeli bango mpe osundoli bango na mabɔkɔ ya monguna, mpe bato oyo bakangi bango bamemi bango bakangami na mokili moko mosika to penepene; ## .
mpe soki bakómi mpenza na makanisi ya malamu na mokili oyo bamemamaki bakangami, mpe soki na mokili epai bakangami,  bazongi mpenza mpe basɛngi yo ondima bango, balobi ete: ‘Tosali lisumu,  tobungi  mpe tosali mabe’; ## .
mpe soki bazongeli yo mpenza na motema na bango mobimba  mpe na molimo na bango mobimba na mokili epai bazali bakangami  ya bato oyo bamemaki bango bakangami, mpe babondeli mpenza, wana batali na ngámbo ya mokili na bango oyo opesaki bankɔkɔ na bango, engumba oyo oponá  mpe ndako oyo natongeli nkombo na yo; ## .
mpe kuna na likoló, esika na yo ya kofanda ya libela,  yoká libondeli na bango mpe malɔmbɔ na bango mpo na koluka kondimama,  mpe salá ete likambo na bango ekatama na bosembo  mpe limbisá  bato na yo oyo basaleli yo lisumu. ## .
“Sikoyo, Ee Nzambe na ngai, nabondeli yo, miso  na yo efungwama mpo na kotala mpe matoi  na yo etya likebi na libondeli mpo na esika oyo. ## .
Mpe sikoyo tɛlɛmá,  Ee Yehova Nzambe, kɔtá opema,  yo ná Sanduku ya makasi na yo.  Banganga-nzambe na yo, Ee Yehova Nzambe, bálata lobiko lokola elamba, mpe basembwi na yo básepela na bolamu na yo. ## .
Ee Yehova Nzambe, koboya te elongi ya moto na yo oyo atyami mafuta.  Ee kanisá makambo ya motema boboto osalelaki mosaleli na yo Davidi.” ## .
