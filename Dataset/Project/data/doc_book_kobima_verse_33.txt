Mpe Yehova alobaki lisusu na Moize ete: “Kende, longwá awa, yo ná bato oyo obimisaki na mokili ya Ezipito,  bókende na mokili oyo nalapelaki Abrahama, Yisaka mpe Yakobo ndai ete: ‘Nakopesa yango momboto na yo.’ ## .
Mpe nakotinda anzelu liboso na yo  mpe akobengana Bakanana, Baamore ná Bahiti, Baperizi, Bahivi ná Bayebusi; ## .
na mokili oyo etondi na miliki mpe na mafuta ya nzoi,  mpo nakomata te na kati na yo, mpamba te ozali ekólo ya bato moko ya motó makasi,  mpo nasilisa yo te na nzela.” ## .
Ntango bayokaki liloba wana ya mabe, babandaki kolela;  mpe moko te kati na bango alataki biloko na ye ya kobongisa nzoto. ## .
Mpe Yehova alobaki lisusu na Moize ete: “Lobá na bana ya Yisraele ete: ‘Bozali bato ya motó makasi.  Na ntango moke kaka,  nakokaki komata na kati na yo mpe kosilisa yo mpenza. Bongo sikoyo longolá mpe tyá na nse biloko na yo ya kobongisa nzoto, mpo nalingi nayeba nini nakosala yo.’” ## .
Mpe bana ya Yisraele balongolaki biloko na bango ya kobongisa nzoto banda na Ngomba Horebe. ## .
Kasi Moize, ye abandaki kolongola hema na ye mpe atɛlɛmisaki yango na libándá ya kaa, mosika na kaa; mpe abengaki yango hema ya kokutana. Mpe esalemaki boye: moto nyonso oyo alingaki kotuna  Yehova, azalaki kobima mpe kokende na hema ya kokutana, oyo ezalaki na libándá ya kaa. ## .
Mpe esalemaki boye: ntango kaka Moize azalaki kobima mpe kokende na hema, bato nyonso bazalaki kotɛlɛma,  mpe bazalaki kotɛlɛma moto na moto na monɔkɔ ya hema na ye moko, mpe bazalaki kotala Moize tii ntango akɔtaki na hema. ## .
Lisusu, esalemaki boye: ntango kaka Moize azalaki kokɔta na hema, likonzí ya lipata  ezalaki kokita, mpe ezalaki kotɛlɛma na monɔkɔ ya hema mpe ye azalaki kosolola  na Moize. ## .
Mpe bato nyonso bazalaki komona likonzí ya lipata  etɛlɛmi na monɔkɔ ya hema, mpe bato nyonso bazalaki kotɛlɛma mpe bazalaki kogumbama moto na moto na monɔkɔ ya hema na ye moko. ## .
Mpe Yehova azalaki koloba na Moize mpenza boye na miso,  kaka ndenge moto alobaka na moninga na ye. Ntango azalaki kozonga na kaa, mosaleli  na ye Yosua, mwana ya Nunu,  lokola azalaki moto oyo azalaki kosalela ye, azalaki kolongwa te na kati ya hema. ## .
Sikoyo Moize alobaki na Yehova ete: “Talá, ozali koloba na ngai ete: ‘Kambá bato oyo,’ kasi yo oyebisi ngai te nani okotinda elongo na ngai. Lisusu, yo moko olobi ete: ‘Nayebi yo mpenza na nkombo  mpe, lisusu, ondimami na miso na ngai.’ ## .
Mpe sikoyo, nabondeli yo, soki nandimami na miso na yo,  nabondeli yo, salá ete nayeba banzela na yo,  mpo nayeba yo, mpo nandimama na miso na yo. Mpe talelá ekólo oyo ete ezali bato na yo.” ## .
Bongo alobaki ete: “Ngai moko nakokende elongo na yo  mpe nakopesa yo mpenza bopemi.” ## .
Na yango alobaki na ye ete: “Soki yo moko okokende elongo na ngai te, kolongola biso te na esika oyo. ## .
Mpe ndenge nini ekoyebana sikoyo ete nandimami na miso na yo, ngai ná bato na yo? Ezali te ndenge okotambola elongo na biso  nde ekosala ete ngai ná bato na yo tókesana na bato mosusu nyonso oyo bazali na mabele?” ## .
Mpe Yehova alobaki lisusu na Moize ete: “Likambo oyo mpe, oyo olobi, nakosala yango,  mpo ondimami na miso na ngai mpe nayebi yo na nkombo.” ## .
Na yango alobaki ete: “Nabondeli yo, monisá ngai nkembo na yo.” ## .
Kasi alobaki ete: “Ngai moko nakolekisa bolamu na ngai nyonso liboso ya elongi na yo,  mpe nakosakola nkombo ya Yehova liboso na yo;  mpe nakondima moto oyo nakondima, mpe nakoyokela mawa moto oyo nakoyokela mawa.” ## .
Mpe abakisaki ete: “Okoki te komona elongi na ngai, mpo moto moko te akoki komona ngai mpe kozala lisusu na bomoi.” ## .
Mpe Yehova alobaki lisusu ete: “Talá esika ezali pembeni na ngai, mpe osengeli kotɛlɛma likoló ya libanga. ## .
Mpe ekosalema mpenza boye: wana nkembo na ngai ezali koleka, nakotya yo na kati ya lidusu oyo ezali na libanga, mpe nakotya tandu na ngai likoló na yo lokola ezipeli kino nakoleka. ## .
Nsima na yango nakolongola tandu na ngai, mpe okomona mpenza mokɔngɔ na ngai. Kasi elongi na ngai ekoki komonana te.” ## .
