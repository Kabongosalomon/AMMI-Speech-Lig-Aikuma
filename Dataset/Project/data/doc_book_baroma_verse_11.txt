Yango wana, nazali kotuna: Nzambe abwakaki nde bato na ye?  Te, ata moke te! Mpo ngai mpe nazali Moyisraele,  ya momboto ya Abrahama, ya libota ya Benyamina. ## .
Nzambe abwakaki bato na ye te, oyo ye andimaki libosoliboso.  Kutu, boyebi nde te oyo Likomami elobi mpo na Eliya, ntango afundaki Yisraele epai ya Nzambe? ## .
“Yehova, bango babomi basakoli na yo, bakweisi bitumbelo na yo, mpe natikali kaka ngai moko, mpe bazali koluka molimo na ngai.” ## .
Nzokande, liloba ya Nzambe  elobi na ye nini? “Natiki mibali nkóto nsambo (7 000) mpo na ngai moko, oyo libɔlɔngɔ efukameli Baala te.” ## .
Bongo ndenge wana nde na eleko oyo mpe ezali na bato oyo batikali  mpe baponami  mpo na boboto monene. ## .
Nzokande soki ezali mpo na boboto monene,  ezali lisusu mpo na misala te;  soki bongo, boboto monene ezali lisusu boboto monene te. ## .
Sikoyo tóloba nini? Eloko oyo Yisraele azali mpenza koluka azwaki yango te,  kasi bato oyo baponami  bazwaki yango. Mitema ya baoyo batikali ekómaki makasi; ## .
kaka ndenge ekomamá ete: “Kino mokolo ya lelo mpenza, Nzambe apesi bango elimo ya mpɔngi makasi,  miso ya komona te mpe matoi ya koyoka te.” ## .
Lisusu, Davidi azali koloba ete: “Mesa na bango ekómela bango motambo mpe lilonga mpe eloko oyo ebɛtisaka libaku mpe lifuti; ## .
miso na bango ekóma molili mpo bámona te, mpe gumbá bango mokɔngɔ ntango nyonso.” ## .
Yango wana, nazali kotuna: Babɛtaki nde libaku mpe bakweaki  mpenza kokwea? Te, ata moke te! Kasi na libaku oyo babɛtaki,  lobiko eyeli bato ya bikólo.  Bongo likambo yango eyokisa bango zuwa. ## .
Nzokande soki libaku oyo babɛtaki epesi mapamboli na mokili, mpe kokita na bango epesi mapamboli na bato ya bikólo,  bongo motángo na bango mobimba  ekopesa mapamboli mingi koleka te? ## .
Sikoyo nazali koloba na bino bato ya bikólo. Lokola ngai nazali, ya solo mpenza, ntoma  ya bikólo,  nakokumisa  mosala na ngai, ## .
soki na ndenge nyonso, nakoyokisa bato ya ekólo na ngai zuwa mpo nabikisa  bato mosusu na kati na bango. ## .
Mpo soki ntango babwakami  yango epesi bato ya mokili nzela bázongisa boyokani  na Nzambe, ekozala ndenge nini ntango bakoyambama? Ekozala lokola bakufaki bazongi na bomoi. ## .
Lisusu, soki ndambo oyo etalelami lokola mbuma ya liboso  ezali mosantu, pɔtɔpɔtɔ mobimba ya farini mpe ezali bongo; mpe soki mosisa ezali mosantu,  bitape mpe ezali bongo. ## .
Nzokande, soki bitape mosusu ekatamaki kasi yo, atako ozali nzete ya olive ya zamba, obakamaki na yango  mpe okómaki kozwa bolamu na mosisa ya mafuta  ya nzete ya olive, ## .
komikumisa te liboso ya bitape wana. Nzokande, soki ozali komikumisa liboso na yango,  kobosana te ete yo omemi mosisa te,  kasi mosisa nde ememi yo. ## .
Bongo okoloba ete: “Bakataki bitape  mpo ngai nabakama.” ## .
Ezali ya solo! Bakataki yango mpo ezalaki na kondima te,  kasi yo ozali kotɛlɛma mpo na kondima.  Tiká kozala na makanisi ya komitombola,  kasi zalá nde na kobanga. ## .
Mpo soki Nzambe atikaki te bitape na yango mpenza, akotika mpe yo te. ## .
Yango wana, talá boboto  ya Nzambe mpe etumbu na ye.  Etumbu na baoyo bakweaki,  kasi boboto ya Nzambe epai na yo, soki otikali  na kati ya boboto na ye; soki bongo te, yo mpe okokatama. ## .
Bango mpe, soki batiki kozala bato oyo bazali na kondima te, bakobakama;  mpo Nzambe akoki kobaka bango lisusu. ## .
Mpo soki yo bakataki yo na nzete ya olive ya zamba mpenza mpe babakaki  yo na nzete ya olive ya elanga atako esengeli kozala bongo te, bongo bitape ya nzete yango mpenza ekobakama malamu koleka na nzete na yango moko ya olive te? ## .
Bandeko, nalingi te ete bino bózanga boyebi ya sekele mosantu  oyo, mpo bózala bato ya mayele na miso na bino moko te: ete motema ya bato mosusu ya Yisraele ekómi makasi  tii motángo mobimba  ya bato ya bikólo ekokɔta, ## .
mpe na ndenge yango Yisraele  mobimba ekobika. Kaka ndenge ekomamá ete: “Mosikoli akouta na Siona  mpe akolongola epai ya Yakobo misala ya kotyola Nzambe. ## .
Mpe wana ezali kondimana na ngai ná bango,  ntango nakolongola masumu na bango.” ## .
Ya solo, na nsango malamu bango bazali banguna mpo na bolamu na bino,  kasi na kopona oyo Nzambe aponi bazali bato oyo Nzambe alingi mpo na bankɔkɔ na bango. ## .
Mpo Nzambe akoyoka mawa te  mpo na makabo oyo apesi mpe kobenga oyo abengi. ## .
Mpo se ndenge bozalaki kotosa Nzambe te  na ntango ya kala kasi sikoyo ayokeli bino mawa  mpo batosaki te, ## .
ndenge wana nde bango mpe sikoyo batosi te mpe ayokeli bino mawa,  mpo ayokela mpe bango moko mawa sikoyo. ## .
Mpo Nzambe atiki bango nyonso bákangama na bolɔkɔ ya bomoi ya kozanga botosi,  mpo ayokela bango nyonso mawa. ## .
Ee bomɛngo  ya Nzambe mpe bwanya  na ye mpe boyebi  na ye ezali mingi mpenza! Bikateli na ye ya lisambisi ekoki kososolama te  mpe banzela na ye ekoki koyebana te! ## .
Mpo “nani ayebi makanisi ya Yehova,  to nani akómá mopesi-toli na ye”? ## .
To, “Nani akabelá ye liboso, mpo azongisela ye?” ## .
Mpo biloko nyonso euti na ye mpe na nzela na ye mpe mpo na ye.  Azala na nkembo libela na libela.  Amen. ## .
