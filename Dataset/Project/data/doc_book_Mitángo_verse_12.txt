Sikoyo Miriame ná Arona babandaki koloba mabe mpo na Moize na ntina etali mwasi Mokushi oyo ye azwaki, mpamba te azwaki mwasi Mokushi. ## .
Mpe bazalaki kaka koloba ete: “Ezali kaka na nzela ya Moize ye moko nde Yehova alobi? Ye alobi mpe na nzela na biso te?”  Mpe Yehova azalaki koyoka. ## .
Mpe moto yango Moize azalaki na komikitisa  mingi koleka bato nyonso oyo bazalaki na mabele. ## .
Bongo na mbala moko Yehova alobaki na Moize ná Arona mpe na Miriame ete: “Bóbima, bino misato, bókende na hema ya kokutana.” Bongo bango misato babimaki. ## .
Nsima na yango Yehova akitaki kati na likonzí ya lipata  mpe atɛlɛmaki na monɔkɔ ya hema mpe abengaki Arona ná Miriame. Na yango, bango mibale babimaki. ## .
Mpe akobaki koloba ete: “Nabondeli bino, bóyoka maloba na ngai. Soki mosakoli moko ya Yehova azali na kati na bino, mbɛlɛ nalingaki komimonisa na ye na emonaneli.  Nalingaki koloba na ye nde na ndɔtɔ. ## .
Ezali bongo te mpo na mosaleli na ngai Moize!  Napesi ye ndako na ngai mobimba. ## .
Nalobaka na ye boye mpenza na monɔkɔ,  namonisaka ye makambo polele, kasi na sambole  te; mpe amonaka mpenza nde kobima ya Yehova.  Bongo mpo na nini bobangaki te koloba mabe mpo na mosaleli na ngai, mpo na Moize?” ## .
Mpe nkanda ya Yehova engalelaki bango, mpe asimbaki nzela akei. ## .
Mpe lipata elongwaki likoló ya hema, mpe talá! Miriame azwaki maladi ya maba, mpɛmbɛ lokola nɛjɛ.  Bongo Arona abalukaki, atali Miriame, mpe talá! Miriame azwaki maladi ya maba. ## .
Na mbala moko, Arona alobaki na Moize ete: “Limbisá ngai, nkolo na ngai! Nabondeli yo, kotángela biso te lisumu oyo tosali na bozoba mpe oyo tosumuki na yango! ## .
Nabondeli yo, kotika ye te akoba kozala lokola moto oyo akufi,  oyo ndambo ya mosuni na ye elyami na ntango azali kobima na libumu ya mama na ye!” ## .
Mpe Moize abandaki kobelela Yehova na maloba oyo: “Ee Nzambe, nabondeli yo, bikisá ye, nabondeli yo!” ## .
Bongo Yehova alobaki na Moize ete: “Soki tata na ye abwakeli ye mpenza nsoi  na elongi, alingaki kosambwisama mikolo nsambo te? Tiká atyama mosika na bato  mikolo nsambo na libándá ya kaa,  mpe na nsima, ayambama lisusu.” ## .
Na yango, Miriame atyamaki mosika na bato na libándá ya kaa mikolo nsambo,  mpe bato balongwaki te kino Miriame ayambamaki lisusu. ## .
Mpe na nsima, bato basimbaki nzela bakei na Hazerote  mpe batyaki kaa na esobe ya Parane. ## .
