Sikoyo fɛti ya bagato ezangá levire, oyo babengaka Elekeli,  ezalaki kokóma pene. ## .
Lisusu, banganga-nzambe bakonzi mpe bakomeli bazalaki koluka ndenge ya malamu ya kozwa ye mpo báboma ye,  mpo bazalaki kobanga bato. ## .
Kasi Satana akɔtelaki Yudasi, oyo babengi Mokeriota, oyo azalaki na kati ya bantoma zomi na mibale; ## .
mpe akendaki kosolola na banganga-nzambe bakonzi mpe bakapitɛni ya tempelo mpo na kozwa ndenge ya malamu ya kotɛkɛla bango ye. ## .
Ɛɛ, basepelaki mpe bayokanaki bápesa ye shekele ya palata. ## .
Bongo andimaki, mpe abandaki koluka libaku ya malamu mpo na kotɛkɛla bango ye na ntango oyo ebele ya bato bazali zingazinga te. ## .
Sikoyo mokolo ya bagato ezangi levire ekómaki, mokolo oyo mbeka ya elekeli esengelaki kopesama; ## .
mpe atindaki Petro ná Yoane, alobi: “Bókende mpe bóbongisela biso elekeli  mpo tólya yango.” ## .
Balobaki na ye ete: “Epai wapi olingi tóbongisa yango?” ## .
Ye alobaki na bango  ete: “Talá! Ntango bokokɔta na engumba moto moko oyo amemi mbɛki ya mai akokutana na bino. Bólanda ye na ndako oyo akokɔta. ## .
Mpe bosengeli koloba na nkolo ya ndako ete: ‘Moteyi alobi na yo ete: “Wapi ndako ya koyamba bapaya epai nakoki kolya elekeli elongo na bayekoli na ngai?”’ ## .
Mpe moto yango akolakisa bino shambrɛ moko monene ya likoló oyo ezali na biloko nyonso. Bóbongisa yango kuna.” ## .
Bongo bakendaki mpe bakutaki makambo kaka ndenge alobaki na bango, mpe babongisaki elekeli. ## .
Nsukansuka ntango ngonga ekokaki, afandaki na mesa elongo na bantoma na ye. ## .
Mpe alobaki na bango ete: “Nazalaki na mposa makasi ya kolya elekeli oyo esika moko na bino liboso ete namona mpasi; ## .
mpo nazali koyebisa bino ete: Nakolya yango lisusu te tii makambo nyonso oyo ezali na boyokani na yango ekokokisama na bokonzi ya Nzambe.” ## .
Mpe, azwaki kɔpɔ,  apesaki matɔndi mpe alobaki ete: “Bókamata yango mpe bólekisela yango mokomoko na bino; ## .
mpo nazali koyebisa bino ete: Banda sikoyo nakomɛla lisusu eloko oyo euti na nzete ya vinyo te tii ntango bokonzi ya Nzambe ekoya.” ## .
Lisusu, akamataki limpa,  apesaki matɔndi, abukaki yango, mpe apesaki bango yango, alobaki ete: “Oyo elakisi nzoto  na ngai oyo ekokabama mpo na bino.  Bókoba kosala boye mpo na kokanisa ngai.” ## .
Lisusu, ndenge moko mpe mpo na kɔpɔ  ntango basilisaki bilei ya mpokwa, alobaki ete: “Kɔpɔ oyo elakisi kondimana ya sika  na nzela ya makila  na ngai, oyo ekosopama mpo na bino. ## .
“Kasi talá! lobɔkɔ ya moto oyo akotɛka  ngai ezali esika moko na ngai na mesa. ## .
Mpo Mwana ya moto azali kokende ndenge ekatamá;  kasi mawa na moto oyo azali kotɛka ye!” ## .
Bongo babandaki kotunana mpo na koyeba nani mpenza na kati na bango alingaki kosala likambo yango. ## .
Sikoyo, ntembe makasi ebimaki mpe na kati na bango mpo na koyeba nani na kati na bango amonani ete aleki bango nyonso. ## .
Kasi alobaki na bango ete: “Bakonzi ya bikólo balakisaka bango bokonzi na bango, mpe baoyo bayangelaka bango babengami Bato Malamu.* ## .
Nzokande bino bosengeli kozala bongo te.  Kasi moto oyo aleki na kati na bino akóma lokola leki ya nsuka mpenza,  mpe moto oyo azali kosala lokola mokonzi azala lokola mosali. ## .
Mpo nani aleki, moto oyo afandi na mesa to oyo azali mosali? Moto oyo afandi na mesa, boye te? Kasi ngai nazali mosali na katikati na bino. ## .
“Nzokande, bino bozali bato oyo bokangami  na ngai makasi na komekama na ngai; ## .
mpe nazali kosala kondimana ná bino, ndenge mpe Tata na ngai asali kondimana  ná ngai, mpo na bokonzi, ## .
mpo bólya  mpe bómɛla na mesa na ngai na bokonzi na ngai,  mpe bófanda na bakiti ya bokonzi  mpo na kosambisa mabota zomi na mibale ya Yisraele. ## .
“Simo, Simo, talá! Satana  asɛngi azwa bino mpo apupola bino lokola blé. ## .
Kasi nasaleli yo lilɔmbɔ  ete kondima na yo elɛmba te; mpe yo, ntango okozonga, lendisá  bandeko na yo.” ## .
Bongo alobaki na ye ete: “Nkolo, nandimi kokende elongo na yo na bolɔkɔ mpe na liwa.” ## .
Kasi alobaki ete: “Nazali koyebisa yo, Petro ete: Nsoso ekolela te lelo liboso owangana mbala misato ete oyebi ngai te.” ## .
Alobaki na bango lisusu ete: “Ntango natindaki  bino na pɔtɔmɔni te, na saki ya bilei te, na basandale mpe te, bozangaki nde eloko moko?” Bango balobaki ete: “Te!” ## .
Mpe alobaki na bango ete: “Kasi sikoyo moto oyo azali na pɔtɔmɔni azwa yango, ndenge moko mpe saki ya bilei; mpe moto oyo azangi mopanga atɛka elamba na ye ya likoló mpe asomba moko. ## .
Mpo nazali koyebisa bino ete oyo ekomamá esengeli kokokisama epai na ngai, elingi koloba ete: ‘Mpe atángamaki esika moko na bato oyo babukaka mibeko.’  Mpo oyo etali ngai ezali kokokisama.” ## .
Bongo balobaki ete: “Nkolo, talá! mipanga mibale yango oyo.” Alobaki na bango ete: “Ekoki.” ## .
Abimaki akei na Ngomba ya Olive ndenge ameseni kokende; bongo bayekoli mpe balandaki ye. ## .
Ntango akómaki na esika yango alobaki na bango ete: “Bókoba kobondela, mpo bókwea na komekama te.” ## .
Mpe ye moko akendaki mwa mosika* na bango, mpe agumbaki mabɔlɔngɔ mpe abandaki kobondela ## .
ete: “Tata, soki olingi, longolelá ngai kɔpɔ oyo. Nzokande, ezala mokano na ngai te,  kasi oyo ya yo esalema.” ## .
Bongo anzelu moko autaki na likoló abimeli ye mpe alendisi ye. ## .
Kasi lokola atungisamaki mingi mpenza akobaki kobondela na molende koleka;  mpe motoki na ye ekómaki lokola matangá ya makila oyo ezalaki kokwea na nse. ## .
Mpe atɛlɛmaki ntango asilisaki kobondela, akendaki epai bayekoli na ye bazalaki mpe akutaki bango balali mpɔngi mpo balɛmbi na mawa; ## .
mpe alobaki na bango ete: “Mpo na nini bozali kolala mpɔngi? Bótɛlɛma mpe bókoba kobondela, mpo bókwea na komekama te.” ## .
Ntango azalaki naino koloba, talá! ebele ya bato, mpe moto oyo babengi Yudasi, moko ya bantoma zomi na mibale, azalaki kotambola liboso na bango;  mpe apusanaki epai ya Yesu mpo na kopwɛpwa ye. ## .
Kasi Yesu alobaki na ye ete: “Yudasi, ozali kotɛka Mwana ya moto na lipwɛpwɛ?” ## .
Ntango baoyo bazalaki zingazinga na ye bamonaki likambo oyo elingaki kobima, balobaki ete: “Nkolo, tóbɛta na mopanga?” ## .
Moko na bango kutu abɛtaki moombo ya nganga-nzambe monene mpe akataki ye litoi ya mobali. ## .
Kasi Yesu azongisaki ete: “Bótika, ekoki.” Mpe asimbaki litoi yango mpe abikisaki ye. ## .
Bongo Yesu alobaki na banganga-nzambe bakonzi mpe bakapitɛni ya tempelo mpe mikóló oyo bayaki kuna mpo na kokanga ye ete: “Bobimi na mipanga mpe na mangenda lokola nde boyeli moyibi moko boye? ## .
Ntango nazalaki elongo na bino na tempelo  mokolo na mokolo bosembolaki lobɔkɔ na bino te mpo na kokanga ngai.  Kasi oyo ezali ngonga  na bino mpe bokonzi  ya molili.” ## .
Bongo bakangaki ye, bakei  na ye mpe bakɔtisi ye na ndako ya nganga-nzambe monene;  kasi Petro azalaki kolanda na mosika. ## .
Ntango bapelisaki mɔtɔ na katikati ya lopango mpe bafandaki bango nyonso esika moko, Petro afandaki na kati na bango. ## .
Kasi mwana mwasi moko ya mosala amonaki ye afandi pene na mɔtɔ oyo ezalaki kongɛngisa mpe atalaki ye malamumalamu mpe alobaki ete: “Moto oyo mpe azalaki elongo na ye.” ## .
Kasi awanganaki  yango, alobi: “Mwasi, nayebi ye te.” ## .
Mpe nsima ya mwa ntango moto mosusu amonaki ye mpe alobaki ete: “Yo mpe ozali moko na bango.” Kasi Petro alobaki ete: “Mobali, ngai te.” ## .
Mpe nsima ya ngonga soki moko, moto mosusu abandaki kotingama makasi ete: “Ya solo mpenza moto oyo mpe azalaki elongo na ye; kutu, azali Mogalile!” ## .
Kasi Petro alobaki ete: “Mobali, nayebi makambo oyo ozali koloba te.” Mpe na ntango wana kaka, ntango azalaki naino koloba, nsoso eleli. ## .
Mpe Nkolo abalukaki atali Petro, mpe Petro akanisaki lisusu liloba ya Nkolo ntango alobaki na ye ete: “Liboso nsoso elela lelo okowangana ngai mbala misato.” ## .
Mpe abimaki na libándá mpe alelaki na mawa makasi. ## .
Nzokande mibali oyo bazalaki kokɛngɛla ye babandaki kosɛka  ye mpe kobɛta  ye; ## .
mpe nsima ya kozipa ye elongi bazalaki kotuna mpe koloba ete: “Sakolá. Nani abɛti yo?” ## .
Mpe bazalaki koloba makambo mosusu mingi mpo na kofinga  ye. ## .
Nsukansuka ntango ntɔngɔ etanaki, liyangani ya mikóló ya bato, banganga-nzambe bakonzi mpe bakomeli, basanganaki esika moko,  mpe bamemaki ye na makasi na ndako na bango ya Sanedrina, balobi: ## .
“Soki ozali Kristo,  yebisá biso.” Kasi ye alobaki na bango ete: “Ata soki nayebisi bino, bokondima yango ata moke te. ## .
Lisusu, soki ngai natuni bino motuna, bokopesa eyano ata moke te. ## .
Nzokande, banda sikoyo, Mwana ya moto  akofanda na lobɔkɔ ya mobali  ya Nzambe oyo etondi na nguya.” ## .
Bongo bango nyonso balobaki ete: “Boye yo ozali Mwana ya Nzambe?” Alobaki na bango ete: “Bino moko bozali koloba  ete ngai nazali ye.” ## .
Balobaki ete: “Ntina nini tóluka lisusu litatoli?  Mpo biso moko toyoki yango na monɔkɔ na ye moko.” ## .
