Bongo apesaki bango ndakisa moko mpo na komonisa bango ntina ya kobondela ntango nyonso mpe kolɛmba te, ## .
alobi: “Na engumba moko boye ezalaki na mosambisi moko oyo azalaki kobanga Nzambe te mpe komemya moto te. ## .
Kasi na engumba yango, ezalaki na mwasi moko oyo mobali akufá mpe azalaki kokende mbala na mbala  epai na ye koloba ete: ‘Salá ete nalonga moto oyo nazali kosamba na ye.’ ## .
Ɛɛ, na boumeli ya ntango moko boye azalaki koboya, kasi na nsima alobaki na motema na ye ete: ‘Atako nabangaka Nzambe te to namemyaka moto te, ## .
kasi lokola mwasi oyo mobali akufá azali ntango nyonso kotungisa ngai,  nakosala ete alonga, noki te akokoba koya kobɛtabɛta ngai makofi  tii nalɛmba.’” ## .
Bongo Nkolo alobaki ete: “Bóyoka oyo mosambisi wana alobi, atako azali moyengebene te! ## .
Bongo Nzambe akosala te ete likambo ya bato na ye oyo aponaki, oyo babelelaka ye butu moi, ekatama na bosembo  atako azali komonisela bango motema molai? ## .
Nazali koyebisa bino ete: Akosala ete likambo na bango ekatama na bosembo nokinoki.  Kasi, ntango Mwana ya moto akoya, akokuta mpenza kondima awa na mabele?” ## .
Kasi mpo na bamosusu oyo bazalaki komityela motema ete bazali bayengebene  mpe bazalaki kotalela bato mosusu ete bazali mpamba,  apesaki ndakisa oyo: ## .
“Bato mibale bamataki na tempelo kobondela, moko Mofarisai mpe mosusu mokɔngɔli-mpako. ## .
Mofarisai atɛlɛmaki,  abandi kobondela  mpe koloba makambo oyo na motema na ye ete: ‘Ee Nzambe, natɔndi yo mpo nazali lokola bato mosusu te, babɔtɔli, bato bazangi boyengebene, bato ya ekobo, to mpe lokola mokɔngɔli-mpako oyo. ## .
Nakilaka bilei mbala mibale na pɔsɔ, napesaka moko ya bandambo zomi ya biloko nyonso nazwaka.’ ## .
Kasi mokɔngɔli-mpako, atɛlɛmaki mosika, azalaki kutu kolinga kotombola miso na ye likoló te, kasi azalaki se kobɛtabɛta ntolo na ye  mpe koloba ete: ‘Ee Nzambe, yokelá ngai mawa, ngai mosumuki.’ ## .
Nazali koyebisa bino ete: Moto oyo akitaki na ndako na ye amonani moyengebene  koleka moto wana mosusu; mpo moto nyonso oyo azali komitombola akoyokisama nsɔni, kasi moto oyo azali komikitisa akotombwama.” ## .
Nzokande bato babandaki mpe komemela ye bana na bango ya mike mpo asimba bango; kasi ntango bayekoli bamonaki yango babandaki kopamela bango. ## .
Nzokande, Yesu abengaki bana yango ya mike epai na ye mpe alobaki ete: “Bótika bana mike báya epai na ngai, mpe bómeka te kopekisa bango. Mpo bokonzi ya Nzambe ezali ya bato oyo bazali lokola bango. ## .
Ya solo mpenza nazali koloba na bino ete: Moto nyonso oyo ayambi bokonzi ya Nzambe lokola mwana moke te akokɔta na yango ata moke te.” ## .
Mpe moyangeli moko boye atunaki ye motuna, alobi: “Moteyi Malamu, nasala nini mpo nazwa libula ya bomoi ya seko?” ## .
Yesu alobaki na ye ete: “Mpo na nini ozali kobenga ngai malamu? Moto malamu azali te, longola kaka moko, Nzambe. ## .
Oyebi mibeko:  ‘Kosala ekobo te,  Koboma moto te,  Koyiba te,  Kopesa litatoli ya lokuta te,  Kumisá tata na yo mpe mama na yo.’” ## .
Bongo alobaki ete: “Natosi nyonso wana banda bolenge na ngai.” ## .
Nsima ya koyoka bongo, Yesu alobaki na ye ete: “Ezali naino na eloko moko oyo ezali kozanga yo: Tɛká biloko nyonso oyo ozali na yango mpe kabelá yango babola, mpe okozwa eloko ya motuya na likoló; mpe yaká, landá ngai.”* ## .
Ntango ayokaki bongo, ayokaki mawa mingi, mpo azalaki mpenza mozwi. ## .
Yesu atalaki ye mpe alobaki ete: “Ekozala likambo ya mpasi mpenza mpo baoyo bazali na mbongo bákɔta na bokonzi ya Nzambe! ## .
Ya solo, kokɔta ya kamela na lidusu ya ntonga ezali pɛtɛɛ koleka kokɔta ya mozwi na bokonzi ya Nzambe.” ## .
Baoyo bayokaki bongo balobaki ete: “Nani akoki ntango mosusu kobika?” ## .
Alobaki ete: “Makambo oyo ekoki kosalema te mpo na bato ekoki kosalema mpo na Nzambe.” ## .
Kasi Petro alobaki ete: “Talá! Biso totiki biloko na biso mpenza mpe tolandi yo.” ## .
Alobaki na bango ete: “Ya solo mpenza nalobi na bino ete: Ezali na moto moko te oyo atiki ndako to mwasi to bandeko mibali to baboti to bana mpo na bokonzi ya Nzambe ## .
oyo akozanga kozwa ata na ndenge nini mbala mingi koleka na eleko oyo, mpe na ntango oyo ezali koya bomoi ya seko.” ## .
Bongo abendaki bantoma zomi na mibale pembeni mpe alobaki na bango ete: “Talá! Tozali komata na Yerusaleme, mpe makambo nyonso oyo ekomamaki na basakoli  mpo na Mwana ya moto ekokokisama. ## .
Na ndakisa, bakokaba ye na mabɔkɔ ya bato ya bikólo mpe bakosɛka  ye mpe bakosambwisa ye mabe  mpe bakobwakela ye nsoi; ## .
mpe nsima ya kobɛta ye fimbo  bakoboma  ye, kasi na mokolo ya misato akolamuka.” ## .
Nzokande, bakangaki ntina te ya makambo yango; kasi ndimbola ya liloba oyo ezipamaki na miso na bango, mpe bazalaki koyeba te makambo oyo azalaki koloba na bango. ## .
Nzokande ntango azalaki kopusana pene na Yeriko moto moko oyo akufá miso afandaki pembeni ya nzela kosɛngasɛnga biloko. ## .
Lokola ayokaki ebele ya bato bazali koleka, abandaki kotunatuna soki ezali nini. ## .
Bayebisaki ye ete: “Yesu Monazarete nde azali koleka!” ## .
Bongo agangaki mpe alobaki ete: “Yesu, Mwana ya Davidi, yokelá ngai mawa!” ## .
Mpe bato oyo bazalaki kotambola liboso babandaki kogangela ye ete akanga monɔkɔ, kasi azalaki kaka koganga makasi lisusu koleka ete: “Mwana ya Davidi, yokelá ngai mawa.” ## .
Bongo Yesu atɛlɛmaki mpe atindaki bámemela ye moto yango.  Na nsima, ntango akómaki penepene, Yesu atunaki ye ete: ## .
“Olingi nasalela yo nini?”  Ye alobaki ete: “Nkolo, nabanda komona.” ## .
Bongo Yesu alobaki na ye ete: “Bandá komona; kondima na yo ebikisi yo.” ## .
Mpe na ntango wana kaka abandaki komona,  mpe abandaki kolanda ye, mpe kokumisa Nzambe.  Lisusu, ntango bato nyonso bamonaki bongo, basanzolaki Nzambe. ## .
