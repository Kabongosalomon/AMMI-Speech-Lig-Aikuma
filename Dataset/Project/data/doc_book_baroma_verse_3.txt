Bongo Moyuda aleki bato mosusu na nini,  to kokatama ngenga ezali na litomba nini? ## .
Aleki na makambo nyonso mpenza. Libosoliboso, mpo bapesaki bango maloba mosantu ya Nzambe. ## .
Sikoyo tóloba nini? Soki Bayuda mosusu bazangaki kondima,  kozanga kondima na bango ekoki kosala ete bosembo  ya Nzambe esala mosala te? ## .
Te, ata moke te! Kasi tiká emonana ete Nzambe alobaka solo,  ata soki moto nyonso alobaka lokuta,  kaka ndenge ekomamá ete: “Mpo yo omonana moyengebene na maloba na yo mpe olonga ntango ozali kosamba.” ## .
Nzokande, soki kozanga boyengebene na biso ebimisi polele boyengebene ya Nzambe,  tokoloba nini? Nzambe azangi nde bosembo  ntango azali kobimisa nkanda na ye? (Nazali koloba ndenge moto  alobaka.) ## .
Te, ata moke te! Soki bongo, Nzambe akosambisa mokili ndenge nini? ## .
Nzokande soki mpo na lokuta na ngai solo ya Nzambe  emonani polele lisusu mpo na nkembo na ye, mpo na nini sikoyo bakweisi ngai na likambo ete nazali mosumuki? ## .
Mpe mpo na nini tóloba te, ndenge bato mosusu bakoselaka  biso ete biso tolobaka: “Tiká tósala mabe mpo makambo ya malamu eya”?  Bato wana bakozwa etumbu  oyo eyokani na bosembo. ## .
Sikoyo tóloba nini? Biso nde tozali na esika oyo eleki malamu?  Te! Mpo liboso tomonisaki polele ete Bayuda ná Bagrɛki bango nyonso bazali basumuki; ## .
kaka ndenge ekomamá ete: “Moto ata moko te azali moyengebene, ata moko te; ## .
ata moto moko te azali na mayele ya kososola, ata moto moko te azali koluka Nzambe. ## .
Bato nyonso batiki nzela, bango nyonso bakómi mpamba; ata moto moko te azali komonisa boboto, ata moko te.” ## .
“Mongongo na bango ezali lilita ya polele, basalelaki bokosi na ndemo na bango.”  “Ngɛngɛ ya banyoka ezali na nsima ya mbɛbu na bango.” ## .
“Mpe monɔkɔ na bango etondi na elakeli mabe mpe na maloba mabe.” ## .
“Makolo na bango ekendaka mbangu kosopa makila.” ## .
“Libebi ná mawa ezali na banzela na bango, ## .
mpe bayebi nzela ya kimya te.” ## .
“Kobanga Nzambe ezali liboso ya miso na bango te.” ## .
Nzokande toyebi ete makambo nyonso oyo Mibeko  ezali koloba elobi yango na baoyo bazali na Mibeko, mpo monɔkɔ nyonso ekangama  mpe mokili mobimba ezwa  etumbu ya Nzambe. ## .
Yango wana, moto moko te akotángama moyengebene liboso na ye na misala ya mibeko,  mpo na nzela ya mibeko  nde lisumu eyebani malamumalamu. ## .
Kasi sikoyo lokola mibeko ezali te, boyengebene ya Nzambe  emonani polele, ndenge Mibeko  mpe Basakoli  batatoli  mpo na yango; ## .
ɛɛ, boyengebene ya Nzambe na nzela ya kondimela Yesu Kristo,  mpo na bato nyonso oyo bazali na kondima.  Mpo bokeseni ezali te. ## .
Mpo bato nyonso basali lisumu  mpe bakómaka na nkembo ya Nzambe te, ## .
mpe ezali lokola nde bazwi likabo ya ofele  na ndenge bazali kotángama bayengebene na boboto monene  na ye, na kosikolama oyo basikolami na lisiko  oyo Kristo Yesu afutaki. ## .
Nzambe akabaki ye azala likabo ya kozipa masumu  na nzela ya kondima na makila na ye.  Asalaki bongo mpo na kolakisa boyengebene na ye moko, mpo azalaki kolimbisa masumu  oyo esalemaki kala ntango Nzambe azalaki kokanga motema; ## .
mpo na kolakisa boyengebene  na ye moko na eleko oyo, mpo azala moyengebene ata ntango azali kotánga moto oyo andimelaka Yesu ete azali moyengebene. ## .
Bongo, likambo ya komikumisa  ezali wapi? Ezali lisusu te. Na mobeko  nini? Oyo ya misala?  Te, kasi na mobeko ya kondima. ## .
Mpo tomoni ete moto atángamaka moyengebene na kondima kasi na misala ya mibeko te. ## .
To ye azali nde Nzambe ya Bayuda kaka?  Azali mpe ya bato ya bikólo te?  Ɛɛ, ya bato ya bikólo mpe, ## .
soki mpenza Nzambe azali kaka moko,  oyo akotánga bato oyo bakatamá ngenga  bayengebene mpo na kondima mpe akotánga bato oyo bakatamá ngenga te  bayengebene na kondima na bango. ## .
Sikoyo, tozali nde kolongola mibeko na kondima na biso?  Te, ata moke te! Kutu, tozali nde kopesa mibeko bokasi. ## .
