Masese  ya Salomo  mwana ya Davidi,  mokonzi ya Yisraele, ## .
mpo na koyeba bwanya  ná disiplini,  mpo na kososola maloba ya mayele, ## .
mpo na kozwa disiplini  oyo epesaka mayele ya kososola,  boyengebene  ná bosembo  ná kolongobana, ## .
mpo na kopesa bokɛngi  na bato oyo bazangi mayele, kopesa elenge mobali boyebi  ná likoki ya kokanisa. ## .
Moto ya bwanya akoyoka mpe akozwa lisusu mateya mingi,  mpe moto ya mayele nde moto oyo akómaka na makoki ya koyeba kotambwisa makambo, ## .
mpo na kokanga ntina ya lisese ná liloba ya polele te,  maloba ya bato ya bwanya  ná basambole na bango. ## .
Kobanga Yehova ezali ebandeli ya boyebi.  Bwanya ná disiplini, yango nde bazoba batyolá. ## .
Mwana na ngai, yoká disiplini ya tata na yo,  mpe kotika mobeko ya mama na yo te. ## .
Mpo yango nde motole kitoko ya fololo na motó na yo  mpe nsinga kitoko ya monzɛlɛ na nkingo na yo. ## .
Mwana na ngai, soki basumuki bameki kolengola yo, kondima te. ## .
Soki bazali se koloba: “Yaká elongo na biso. Tóbatama mpo na kosopa makila.  Tóbombana, kaka mpamba, mpo na kokwela bato oyo bazali na likambo te. ## .
Tómɛla bango mobesu  lokola Nkunda,*  ɛɛ mobimba, lokola baoyo bazali kokita na libulu. ## .
Tózwa biloko ya motuya ya ndenge nyonso.  Tótondisa bandako na biso na biloko oyo epunzami. ## .
Osengeli kobwaka mbɛsɛ na yo na kati na biso. Biso nyonso tózala na saki kaka moko” — ## .
mwana na ngai, kokende nzela moko na bango te.  Pekisá lokolo na yo na balabala na bango. ## .
Mpo makolo na bango epotaka mbangu mpo na kosala mpenza mabe,  mpe bawelaka kosopa makila. ## .
Mpo monyama etandami na miso ya eloko nyonso oyo ezali na mapapu  kaka mpamba. ## .
Na yango, bazali kobatama mpo na kosopa makila na bango;  bazali kobombana mpo na kokwela milimo na bango. ## .
Banzela ya moto nyonso oyo alukaka litomba oyo ezwami na ndenge ya mabe ezali bongo.  Elongolaka molimo ya bankolo na yango. ## .
Bwanya ya solosolo  ezali se koganga makasi na balabala.  Ezali se kobimisa mongongo na yango na bisika minene ya bato nyonso. ## .
Ezali kobelela kuna likoló na nsuka ya babalabala oyo etondi na makɛlɛlɛ.  Na bisika ya kokɔta na baporte oyo ekei na engumba, ezali koloba maloba na yango boye: ## .
“Kino ntango nini bino bato bozangi mayele bokolinga kaka kozanga mayele,  mpe kino ntango nini bino basɛki bokozala na mposa ya kosɛka kaka,  mpe kino ntango nini bino bazoba bokokoba koyina boyebi? ## .
Bóbongwana mpo na kolanda mpamela na ngai.  Bongo nakosopela bino elimo na ngai mingi;  mpe nakoyebisa bino maloba na ngai. ## .
Mpo nabeleli kasi bozali se koboya,  nasemboli lobɔkɔ na ngai kasi ata moto moko te azali kotya likebi, ## .
mpe bozali se komona toli na ngai nyonso mpamba,  mpe bondimi mpamela na ngai te, ## .
ngai mpe, nakosɛka bino ntango likama  ekokwela bino, nakotyola bino ntango eloko oyo bozali kobanga ekoya, ## .
ntango eloko oyo bozali kobanga ekoya lokola mbula ya mopɛpɛ makasi, mpe likama na bino ekoya lokola mopɛpɛ makasi,  ntango mpasi ná bantango ya mikakatano ekoyela bino. ## .
Na ntango yango, bakokoba kobenga ngai, kasi nakoyanola te;  mpe bakokoba koluka ngai, kasi bakomona ngai te, ## .
mpo bayinaki boyebi,  mpe baponaki kobanga Yehova te. ## .
Bandimaki toli na ngai te;  mpamela na ngai nyonso,  bamemyaki yango te. ## .
Boye bakolya mbuma ya nzela na bango,  mpe bakotonda na batoli na bango moko. ## .
Mpo lipɛngwi  ya bato oyo bazangi mayele nde ekoboma bango,  mpe mafumafu ya bazoba nde ekobebisa bango. ## .
Kasi moto oyo azali koyokela ngai, akofanda na kimya  mpe akotungisama te mpo na nsɔmɔ ya mpasi.” ## .
