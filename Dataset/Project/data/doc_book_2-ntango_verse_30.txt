Mpe Hizikiya atindaki bato na Yisraele mobimba  mpe na Yuda, akomelaki kutu Efraime  mpe Manase  mikanda, mpo báya na ndako ya Yehova  na Yerusaleme mpo na kosala elekeli  mpo na Yehova Nzambe ya Yisraele. ## .
Nzokande, mokonzi ná bankumu  na ye mpe lisangá  mobimba na Yerusaleme bazwaki mokano ya kosala elekeli na sanza ya mibale; ## .
mpo bakokaki te kosala yango na ntango wana,  mpamba te banganga-nzambe oyo bamisantisaki bazalaki mingi te,  mpe longola yango, bato bayanganaki te na Yerusaleme. ## .
Mpe likambo yango ezalaki malamu na miso ya mokonzi mpe na miso ya lisangá mobimba. ## .
Na yango, bazwaki mokano ya kotinda maloba mpo bábelela  na Yisraele mobimba, banda na Beere-sheba  kino na Dani,  mpo báya mpe básala elekeli mpo na Yehova Nzambe ya Yisraele na Yerusaleme; mpo, na kolanda ndenge ekomami,  basalá yango bato ebele boye te. ## .
Bongo bapoti-mbangu  na mikanda euti na lobɔkɔ ya mokonzi mpe ya bankumu  na ye balekaki epai na epai na Yisraele mobimba mpe na Yuda, ɛɛ na kolanda mitindo ya mokonzi mpe balobaki ete: “Bino bana ya Yisraele, bózongela  Yehova Nzambe  ya Abrahama, Yisaka mpe Yisraele, mpo azongela bato na bino oyo batikali, oyo babikaki  na lobɔkɔ ya bakonzi ya Asiri. ## .
Mpe bókóma te lokola bankɔkɔ na bino  mpe lokola bandeko na bino oyo bazangaki bosembo epai ya Yehova Nzambe ya bankɔkɔ na bango, bongo akómisaki bango eloko ya kokamwa,  ndenge bozali komona. ## .
Sikoyo, bókómisa mitó na bino makasi  te ndenge bankɔkɔ na bino basalaki. Bóyokela Yehova  mpe bóya na esika na ye mosantu  oyo asantisi  mpo na ntango oyo etyami ndelo te mpe bósalela  Yehova Nzambe na bino, mpo nkanda na ye oyo ezali kongala  elongwa epai na bino. ## .
Mpo soki bozongeli  Yehova, baoyo bakangaki bandeko na bino mpe bana na bino bakoyokela bango mawa,  mpe bakopesa bango nzela ya kozonga na mokili oyo;  mpo Yehova Nzambe na bino azali na ngɔlu  mpe na motema mawa,  mpe akobombela bino elongi na ye te, soki bozongeli ye.” ## .
Na yango, bapoti-mbangu  balandaki nzela na bango, bazalaki koleka na engumba na engumba na mokili ya Efraime  mpe ya Manase, ɛɛ kino na Zebulone; kasi bato bazalaki kaka kotyola bango mpe kosɛka bango. ## .
Kaka mwa bato  na Ashere, na Manase mpe na Zebulone nde bamikitisaki,  mpe bayaki na Yerusaleme. ## .
Lobɔkɔ ya Nzambe ya solo ezalaki mpe na Yuda mpo na kopesa bango motema kaka moko  mpo bákokisa mitindo  ya mokonzi mpe ya bankumu na oyo etali Yehova. ## .
Mpe bayanganaki na Yerusaleme  bato ebele, mpo na kosala fɛti  ya bagato oyo ezangi levire na sanza ya mibale,  lisangá ya bato ebele mpenza. ## .
Na nsima, batɛlɛmaki mpe balongolaki bitumbelo  oyo ezalaki na Yerusaleme, mpe balongolaki bitumbelo nyonso ya mpaka ya malasi,  bongo babwakaki yango na lobwaku ya mokɛli ya Kidrone. ## .
Nsima na yango, babomaki nyama ya elekeli  na mokolo ya zomi na minei ya sanza ya mibale; mpe banganga-nzambe ná Balevi bayokaki nsɔni, bongo bamisantisaki  mpe bayaki na makabo ya kotumba na ndako ya Yehova. ## .
Mpe bazalaki se kotɛlɛma  na esika na bango ndenge basɛngaki bango, na kolanda mobeko ya Moize moto ya Nzambe ya solo, wana banganga-nzambe  bazalaki komwangisa makila oyo bazwaki na lobɔkɔ ya Balevi. ## .
Mpo na kati ya lisangá bato mingi bamisantisaki te; mpe Balevi  bazalaki na mokumba ya koboma banyama ya elekeli  mpo na baoyo nyonso bazalaki pɛto te, mpo na kosantisa bango mpo na Yehova. ## .
Mpo motángo monene ya bato, mingi oyo bautaki na Efraime,  na Manase,  na Isakare mpe na Zebulone,  bamisantisaki te,  mpo balyaki te elekeli ndenge ekomami;  kasi Hizikiya abondelaki mpo na bango,  na maloba oyo: “Yehova ye moko oyo azali malamu  andima ## .
moto nyonso oyo abongisi motema  na ye mpo na koluka Nzambe ya solo, Yehova, Nzambe ya bankɔkɔ na ye, atako amipɛtoli te mpo na biloko mosantu.” ## .
Na yango, Yehova ayokelaki Hizikiya mpe abikisaki bato. ## .
Bongo bana ya Yisraele oyo bazalaki na Yerusaleme basalaki fɛti  ya bagato oyo ezangi levire mikolo nsambo, na esengo monene;  mpe Balevi  ná banganga-nzambe  bazalaki kopesa Yehova masanzoli mokolo na mokolo na bibɛtɛlo ya mongongo makasi, ɛɛ mpo na kosanzola Yehova. ## .
Lisusu, Hizikiya alobaki maloba oyo esimbaki motema  ya Balevi oyo bazalaki kosalela Yehova na bokɛngi mpenza.  Mpe na boumeli ya mikolo nsambo, balyaki na fɛti oyo etyamá,  bazalaki kopesa bambeka ya boyokani  mpe bazalaki koyambola mabe  epai ya Yehova Nzambe ya bankɔkɔ na bango. ## .
Na nsima, lisangá mobimba ezwaki mokano  ya kosala yango mikolo nsambo lisusu,  bongo basalaki yango mikolo nsambo, na esengo. ## .
Mpo Hizikiya mokonzi ya Yuda apesaki likabo  mpo na lisangá: bangɔmbɛ-mibali nkóto moko (1 000) mpe bampate nkóto nsambo (7 000), mpe bankumu  bapesaki likabo mpo na lisangá: bangɔmbɛ-mibali nkóto moko mpe bampate nkóto zomi (10 000); mpe banganga-nzambe  mingi bazalaki kaka komisantisa. ## .
Mpe lisangá mobimba ya Yuda,  banganga-nzambe, Balevi  mpe lisangá mobimba oyo eutaki na Yisraele  ná bato oyo bafandi bapaya,  oyo bautaki na mokili ya Yisraele  mpe baoyo bafandi na Yuda bakobaki kosepela. ## .
Mpe esengo monene ezalaki na Yerusaleme, mpo banda mikolo ya Salomo  mwana ya Davidi mokonzi ya Yisraele, likambo ya boye emonaná naino te na Yerusaleme. ## .
Nsukansuka, banganga-nzambe, Balevi, batɛlɛmaki mpe bapambolaki  bato; mpe mongongo na bango eyokamaki, bongo libondeli na bango ekómaki na esika na ye mosantu, na likoló. ## .
