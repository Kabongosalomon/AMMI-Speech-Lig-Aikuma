Talá oyo Yehova alobi na moto na ye oyo atyami mafuta,  na Siruse, oyo nasimbi lobɔkɔ na ye ya mobali,  mpo natya na nse na ye bikólo oyo ezali liboso na ye,  mpo nafungola ata mikaba na loketo ya bakonzi; mpo nafungola baporte ya bizipeli mibale liboso na ye, bongo baporte ekokangama te. ## .
“Ngai moko nakokende liboso na yo,  mpe nakokómisa mabele ya matutumatutu patatalu.  Nakobukabuka baporte ya motako, mpe bikangiseli ya bibende, nakokata yango. ## .
Mpe nakopesa yo biloko ya motuya  oyo ezali na molili mpe biloko ya motuya oyo babombá na bisika ya kobombana, mpo oyeba ete nazali Yehova, Moto oyo azali kobenga yo na nkombo na yo,  Nzambe ya Yisraele. ## .
Mpo na mosaleli na ngai Yakobo mpe mpo na Yisraele moto oyo ngai naponi,  nabengaki yo na nkombo na yo; napesaki yo nkombo ya lokumu, atako oyebaki ngai te. ## .
Nazali Yehova, mpe mosusu azali te.  Longola ngai, Nzambe mosusu azali te.  Nakokanga yo loketo mpenza, atako oyebi ngai te, ## .
mpo bato báyeba banda epai moi ebimaka mpe banda epai yango elalaka ete longola ngai, mosusu azali te.  Nazali Yehova, mpe mosusu azali te. ## .
Moto oyo asalaka pole  mpe azalisaka molili,  oyo asalaka kimya  mpe abimisaka mpasi,  ngai Yehova nazali kosala biloko nyonso wana. ## .
“Ee likoló, bótangisa boyengebene uta na likoló;  mpe likoló oyo etondi na mapata etíyolisa boyengebene.  Mabele efungwama, mpe ebota lobiko, mpe kaka na ntango yango ebimisa boyengebene.  Ngai Yehova nazalisi yango.” ## .
Mawa na moto oyo abundi na Moto oyo asalaki ye,  lokola mwa eteni ya mbɛki ya mabele oyo ezali kobunda na mwa biteni mosusu ya mbɛki ya mabele! Mabele ya lima  ekoloba nde na moyemi na yango ete: “Ozali kosala nini?” Mpe mosala na yo ekoloba nde ete: “Azali na mabɔkɔ te”? ## .
Mawa na ye oyo azali koloba na tata ete: “Oboti nini?” mpe na mwasi ete: “Ozali na mpasi ya kobota nini?” ## .
Talá oyo Yehova alobi, Mosantu ya Yisraele  mpe Moto oyo asalaki  ye: “Bótuna ngai ata makambo ya bana na ngai  oyo ekoya;  mpe bokopesa ngai mitindo mpo na mosala  ya mabɔkɔ na ngai. ## .
Ngai moko nasalá mokili  mpe nazalisá moto wana.  Ngai—mabɔkɔ na ngai etandá likoló,  mpe napesá mitindo na limpinga na yango nyonso.” ## .
“Ngai nalamwisi moto moko na boyengebene,  mpe nakosembola banzela na ye nyonso.  Ye nde akotonga engumba na ngai,  mpe bato na ngai oyo bamemamá na mboka mopaya, akotika bango bákende,  mpo na mbongo te  mpe mpo na kanyaka te,” Yehova ya mampinga alobi bongo. ## .
Talá oyo Yehova alobi: “Basali ya Ezipito  oyo bafutami te, bato ya mombongo ya Etiopi ná Basabea,  bato ya milaimilai,  bakoya epai na yo, mpe bakokóma bato na yo.  Bakotambola nsima na yo; bakoya bakangami na bikangeli,  mpe bakogumbamela yo.  Bakobondela yo boye: ‘Ya solo Nzambe azali elongo na yo,  mpe mosusu azali te; Nzambe mosusu azali te.’” ## .
Ya solo ozali Nzambe oyo amibombi,  Nzambe ya Yisraele, Mobikisi. ## .
Ya solo, bakoyoka nsɔni mpe bakosambwa, bango nyonso. Basali ya bikeko ya ndenge na ndenge bakotambola elongo na kosambwa. ## .
Kasi Yisraele akobika mpo ye ná Yehova bazali na bomoko —ekozala lobiko mpo na ntango oyo etyami ndelo te.  Bokoyoka nsɔni te,  mpe bokosambwa te,  mpo na ntango oyo etyami ndelo te, ɛɛ, mpo na seko. ## .
Mpo talá oyo Yehova alobi, Mozalisi ya likoló,  Ye Nzambe ya solo,  Moto oyo asalaki mabele mpe Moto oyo akelaki yango,  Moto oyo atɛlɛmisaki yango ngwi,  azalisaki yango mpamba te, asalaki yango mpo bato báfanda wana:  “Nazali Yehova, mpe mosusu azali te. ## .
Nalobaki na esika ya kobombana te,  na esika ya molili ya mabele; nalobaki mpe te na momboto ya Yakobo ete: ‘Bóluka ngai kaka mpamba.’  Nazali Yehova, oyo alobaka makambo ya boyengebene, oyo ayebisaka makambo ya sembo. ## .
“Bóyangana mpe bóya.  Bino bato oyo bobiki na bikólo, bóbɛlɛma elongo.  Baoyo bazali kokumba ekeko na bango ya nzete oyo eyemami, bazwi boyebi te, ezala mpe baoyo bazali kobondela nzambe oyo akoki kobikisa te. ## .
Bóloba mpe bómonisa likambo na bino.  Ɛɛ, bápesana makanisi na bomoko. Nani ayebisá likambo yango banda ntango ya kalakala?  Nani alobá yango banda ntango wana?  Ezali ngai Yehova te? Ngai oyo longola ngai Nzambe mosusu azali te;  Nzambe ya boyengebene mpe Mobikisi  azali te, longola kaka ngai. ## .
“Bóbaluka epai na ngai mpe bóbika,  bino nyonso oyo bozali na nsuka ya mabele; mpo nazali Nzambe, mpe mosusu azali te. ## .
Nalapi ndai na nkombo na ngai moko —liloba ebimi na monɔkɔ na ngai moko na boyengebene,  bongo ekozonga te —ete libɔlɔngɔ nyonso ekogumbamela ngai,  lolemo nyonso ekolapela ngai ndai, ## .
ete: ‘Ya solo Yehova atondi na boyengebene mpe bokasi.  Baoyo nyonso bazali kosilikela ye makasi bakoya mpenza epai na ye mpe bakoyoka nsɔni. ## .
Momboto  nyonso ya Yisraele ekolonga  mpe ekomikumisa na lisalisi ya Yehova.’” ## .
