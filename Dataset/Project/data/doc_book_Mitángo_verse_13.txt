Sikoyo Yehova alobaki na Moize ete: ## .
“Tindá mibali bákende konɔngɛla yo mokili ya Kanana, oyo nazali kopesa bana ya Yisraele.  Bokotinda mobali moko na libota mokomoko ya batata na ye, mokomoko azala nkumu  na kati na bango.” ## .
Bongo Moize atindaki bango longwa na esobe ya Parane  na etinda ya Yehova. Mibali yango nyonso bazalaki bankumu ya bana ya Yisraele. ## .
Mpe nkombo na bango, yango oyo: Na libota ya Rubene, Shamua mwana ya Zakure; ## .
na libota ya Simeone, Shafate mwana ya Hori; ## .
na libota ya Yuda, Kalebe  mwana ya Yefune; ## .
na libota ya Isakare, Yigale mwana ya Yozefe; ## .
na libota ya Efraime, Hoshea  mwana ya Nunu; ## .
na libota ya Benyamina, Palati mwana ya Rafu; ## .
na libota ya Zebulone, Gadiele mwana ya Sodi; ## .
na libota ya Yozefe,  mpo na libota ya Manase,  Gadi mwana ya Susi; ## .
na libota ya Dani, Amiele mwana ya Gemali; ## .
na libota ya Ashere, Seture mwana ya Mikaele; ## .
na libota ya Nafatali, Nahebi mwana ya Vofisi; ## .
na libota ya Gade, Guele mwana ya Maki. ## .
Wana ezali nkombo ya mibali oyo Moize atindaki mpo na konɔnga mokili. Mpe Moize azalaki kobenga Hoshea mwana ya Nunu Yehoshua. ## .
Ntango Moize atindaki bango mpo na konɔnga mokili ya Kanana, alobaki na bango ete: “Bómata awa tii bókɔta na Negebe,  mpe bosengeli komata tii bókɔta na etúká ya ngombangomba. ## .
Mpe bosengeli kotala ndenge mokili yango ezali  mpe bato oyo bazali kofanda kuna, soki bazali makasi to makasi te, soki bazali moke to mingi; ## .
mpe ndenge mokili oyo bazali kofanda ezali, soki ezali malamu to mabe, mpe ndenge bingumba oyo bazali kofanda ezali, soki ezali na bakaa to na mapango ya makasi; ## .
mpe ndenge mokili yango ezali, soki ezali na mabele ya malamu to ya malamu te,  soki ezali na banzete to te. Mpe bosengeli kozala na mpiko  mpe kozwa mwa ndambo ya mbuma ya mokili yango.” Nzokande, mikolo yango ezalaki mikolo oyo mbuma ya liboso ya vinyo etelaki. ## .
Bongo bamataki mpe banɔngaki mokili yango longwa na esobe ya Zine  tii na Rehobe,  na esika ya kokɔta na Hamate. ## .
Ntango bamataki tii bakɔti na Negebe,  bakómaki tii na Hebrone.  Sikoyo Ahimane, Sheshai ná Talamai,  baoyo Anake  abotaki, bazalaki kuna. Nzokande, Hebrone  etongamaki mbula nsambo liboso ya Zoane  ya Ezipito. ## .
Ntango bakómaki na lobwaku ya mokɛli ya Eshikole,  kuna bakataki etape ya etuka moko ya mbuma ya vinyo.  Mpe mibali mibale na kati ya mibali yango bamemaki yango na nzete, ná mwa ndambo ya bagrenade  mpe mwa ndambo ya mbuma ya figi. ## .
Babengaki esika yango lobwaku ya mokɛli ya Eshikole,  mpo na etuka yango oyo bana ya Yisraele bakataki kuna. ## .
Nsukansuka, nsima ya mikolo ntuku minei (40),  bazongaki nsima ya konɔnga mokili yango. ## .
Bongo batambolaki mpe bakómaki epai ya Moize ná Arona mpe liyangani mobimba ya bana ya Yisraele na esobe ya Parane, na Kadeshe.  Mpe bamemelaki bango ná liyangani mobimba maloba mpe balakisaki bango mbuma ya mokili yango. ## .
Mpe bapesaki ye nsango mpe balobaki ete: “Tokɔtaki na mokili oyo otindaki biso, mpe yango etondi mpenza na miliki mpe na mafuta ya nzoi,  mpe talá mbuma na yango. ## .
Kasi, likambo moko kaka: bato oyo bazali kofanda na mokili yango bazali makasi, mpe bingumba oyo ebatelami makasi ezali minene mpenza;  mpe lisusu, kuna tomonaki baoyo Anake abotaki. ## .
Baamaleke  bazali kofanda na mokili ya Negebe,  mpe Bahiti ná Bayebusi  mpe Baamore  bazali kofanda na etúká ya ngombangomba, mpe Bakanana  bazali kofanda pembeni ya mbu mpe pembenipembeni ya Yordani.” ## .
Bongo Kalebe  amekaki kokitisa bato motema liboso ya Moize mpe alobaki ete: “Tómata noki, mpe tokozwa mpenza yango, mpamba te tokoki mpenza kolonga yango.” ## .
Kasi mibali oyo bamataki elongo na ye balobaki ete: “Biso tokokoka te komata mpo na kobunda na bato yango, mpo baleki biso na makasi.” ## .
Mpe bazalaki kaka kopesa bana ya Yisraele nsango  ya mabe mpo na mokili oyo banɔngaki, na maloba oyo: “Mokili oyo tolekaki na kati na yango mpo na konɔnga yango ezali mokili moko oyo elyaka bato oyo bafandi kuna; mpe bato nyonso oyo tomonaki na kati na yango bazali mibali ya mbinga na ndenge moko ya kokamwa. ## .
Mpe kuna tomonaki Banefilime, bana ya Anake,  oyo bauti na Banefilime; bongo na miso na biso moko tomimonaki lokola makɔnkɔ, mpe ndenge yango nde tomonanaki na miso na bango.” ## .
