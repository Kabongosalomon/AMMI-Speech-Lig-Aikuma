Na mbula ya mibale ya mokonzi Dariuse,  na sanza ya motoba, na mokolo ya liboso ya sanza yango, liloba ya Yehova eyaki na nzela ya mosakoli Hagai  mpo na Zerubabele  mwana ya Shealatiele,  guvɛrnɛrɛ ya Yuda  mpe mpo na Yosua  mwana ya Yehozadake  nganga-nzambe monene ete: ## .
“Talá oyo Yehova ya mampinga  alobi: ‘Bato oyo balobi ete: “Ntango ekómi naino te, ntango ya kotonga ndako ya Yehova.”’” ## .
Mpe liloba ya Yehova ekobaki koya na nzela ya mosakoli Hagai ete: ## .
“Oyo nde ntango bino bosengeli kofanda mpenza na bandako na bino oyo eyeisami kitoko na mabaya,  awa ndako oyo etikali mpamba? ## .
Mpe talá oyo Yehova ya mampinga alobi: ‘Bótya motema na bino na banzela na bino. ## .
Boloni mboto mingi, kasi oyo bozali kokɔtisa na ebombelo ezali kaka moke.  Kolya bozali kolya, kasi bozali kotonda te.  Komɛla bozali komɛla, kasi bozali kolangwa te. Bilamba bozali kolata, kasi moto moko te azali kozwa mɔtɔ; mpe moto oyo azali kosala mpo na lifuti, azali kotya lifuti na ye na saki oyo ezali na madusu.’” ## .
“Talá oyo Yehova ya mampinga alobi: ‘Bótya motema na bino na banzela na bino.’ ## .
“‘Bómata na ngomba, mpe bóya na mabaya.  Mpe bótonga ndako,  mpo nasepela na yango  mpe mpo nazwa nkembo,’  Yehova alobi bongo.” ## .
“‘Bolukaki kozwa mingi, kasi talá bozwi kaka moke;  mpe bokɔtisaki yango na ndako, mpe nafulaki yango mopɛpɛ —mpo na nini?’  yango nde liloba ya Yehova ya mampinga. ‘Mpo na ndako na ngai oyo etikali mpamba, awa bino bozali kopota mbangu, moto na moto na ndako na ye moko. ## .
Bongo mpo na bino likoló ekangi mamwɛ na yango, mpe mabele ekangi mbuma na yango. ## .
Mpe nakobaki kokaukisa mabele, bangomba, mbuma, vinyo ya sika,  mafuta, eloko nyonso oyo mabele ekobimisa, mosala makasi nyonso ya mabɔkɔ, mpe natikaki yango enyokola moto ya mabele, mpe nyama ya mboka.’” ## .
Mpe Zerubabele  mwana ya Shealatiele, ná Yosua mwana ya Yehozadake  nganga-nzambe monene, mpe batikali nyonso kati na bato, babandaki koyoka mongongo ya Yehova Nzambe na bango,  mpe maloba ya mosakoli Hagai,  ndenge Yehova Nzambe na bango atindaki ye; mpe bato bakómaki kobanga Yehova. ## .
Mpe Hagai momemi-nsango  ya Yehova akobaki koloba na bato na kolanda etinda oyo momemi-nsango azwaki epai ya Yehova  ete: “‘Nazali elongo na bino,’  yango nde liloba ya Yehova.” ## .
Mpe Yehova alamwisaki elimo  ya Zerubabele mwana ya Shealatiele, guvɛrnɛrɛ ya Yuda, mpe elimo ya Yosua  mwana ya Yehozadake nganga-nzambe monene mpe elimo ya batikali nyonso kati na bato; mpe babandaki kokɔta mpe kosala mosala na ndako ya Yehova ya mampinga, Nzambe na bango. ## .
Yango ezalaki na mokolo ya ntuku mibale na minei (24) ya sanza ya motoba na mbula ya mibale ya mokonzi Dariuse. ## .
