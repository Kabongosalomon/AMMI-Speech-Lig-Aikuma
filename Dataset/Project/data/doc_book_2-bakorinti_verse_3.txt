Tobandi nde lisusu komilobela biso moko?  To mpe, mbala mosusu tosengeli nde na mikanda,  lokola bato mosusu, mpo na kolobela biso epai na bino to oyo euti na bino? ## .
Bino nde mokanda na biso,  oyo ekomami na mitema na biso mpe oyo eyebani mpe ezali kotángama na bato nyonso. ## .
Mpo ezali komonisa polele ete bino bozali mokanda ya Kristo oyo ekomami na biso lokola basaleli,  ekomami na mai ya mokanda te kasi na elimo  ya Nzambe ya bomoi, likoló ya bitanda ya mabanga  te, kasi likoló ya bitanda ya mosuni, likoló ya mitema. ## .
Nzokande ezali mpo na Kristo nde totyelaka Nzambe motema  ndenge wana. ## .
Ezali te ete biso tobongi mpenza na ndenge na biso moko mpo na komona ete eloko boye to boye euti na biso moko,  kasi kobonga na biso mpenza euti nde na Nzambe, ## .
oyo abongisi mpenza biso mpo na kozala basaleli ya kondimana ya sika,  ya mibeko oyo ekomami  te, kasi ya elimo;  mpo mibeko oyo ekomami epesaka etumbu  ya liwa, kasi elimo epesaka bomoi. ## .
Lisusu, soki mibeko oyo ekomami epesaka liwa  mpe oyo bakataki makomi na mabanga  eyaki na nkembo,  bongo bana ya Yisraele bakokaki te kotala mpenza elongi ya Moize mpo na nkembo ya elongi na ye,  nkembo oyo esengelaki kolongolama, ## .
mpo na nini mosala ya kopesa elimo  ezala na nkembo mingi koleka te? ## .
Mpo soki mibeko oyo ezalaki kopesa etumbu  ezalaki na nkembo,  mosala ya kokómisa bato na boyengebene  ezali kutu na nkembo mingi koleka. ## .
Ɛɛ, eloko oyo kutu bakómisaki na ntango ya kala eloko ya nkembo elongolami nkembo na likambo yango,  mpo na nkembo oyo eleki yango. ## .
Mpo soki eloko oyo esengelaki kolongolama bakɔtisaki yango na nkembo,  eloko oyo ezali koumela esengeli kozala na nkembo mingi koleka. ## .
Na yango, lokola tozali na elikya  motindo oyo, tozali koloba polele mpenza mpe na bosembo, ## .
mpe tozali kosala te lokola ntango Moize atyaki litambala  na elongi na ye, mpo bana ya Yisraele bátala na likebi te nsuka  ya eloko oyo esengelaki kolongolama. ## .
Kasi makanisi na bango elɛmbaki.  Mpo tii na mokolo ya lelo, litambala wana ezipolami naino te ntango bazali kotánga kondimana ya kala,  mpo elongolami nde na nzela ya Kristo. ## .
Ɛɛ, tii lelo oyo, ntango nyonso oyo bazali kotánga Moize,  litambala ezali na mitema na bango. ## .
Kasi ntango moto abongwani epai ya Yehova, litambala elongwaka. ## .
Nzokande Yehova azali Elimo;  mpe esika elimo  ya Yehova  ezali, bonsomi ezali wana. ## .
Mpe biso nyonso,  na bilongi oyo ezipwami, lokola talatala, tozali kongɛngisa nkembo ya Yehova,  tozali kobongwana  mpo na kokóma na motindo ya elilingi wana moko,  uta na nkembo tii na nkembo,  ndenge mpenza Yehova, oyo azali Elimo, azali kosala. ## .
