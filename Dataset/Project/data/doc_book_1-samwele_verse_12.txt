Nsukansuka Samwele alobaki na Yisraele mobimba boye: “Talá, nayoki mongongo na bino na makambo nyonso oyo boyebisaki ngai,  ete natya mokonzi moko ayangela bino. ## .
Mpe sikoyo, mokonzi ye oyo azali kotambola liboso na bino!  Ngai nakómi mobange  mpe na nsuki mpɛmbɛ,  mpe bana na ngai ya mibali, bango oyo elongo na bino;  mpe ngai, natamboli liboso na bino banda bolenge na ngai tii na mokolo ya lelo. ## .
Ngai oyo. Bófunda ngai liboso ya Yehova mpe liboso ya moto na ye oyo atyami mafuta:  Nazwaki ngɔmbɛ ya nani, to nazwaki  mpunda ya nani, to nabubaki nani, to nanyataki nani, to nandimaki kozwa mbongo na lobɔkɔ ya nani mpo nakanga monɔkɔ mpe nazipa miso na ngai mpo na yango?  Mpe nakozongisela bino yango.” ## .
Na yango, bango balobaki ete: “Obubá biso te, onyatá biso te, ondimá eloko moko te na lobɔkɔ ya moto ata moko.” ## .
Bongo ye alobaki na bango boye: “Yehova azali motatoli liboso na bino, mpe moto na ye oyo atyami mafuta  azali motatoli lelo oyo ete bino bokuti ata eloko moko te na lobɔkɔ na ngai.”  Na yango, bango balobaki ete: “Azali motatoli.” ## .
Bongo Samwele alobaki lisusu na bato boye: “Yehova azali motatoli, ye oyo asalelaki Moize ná Arona mpe ye oyo abimisaki bankɔkɔ na bino na mokili ya Ezipito. ## .
Sikoyo bótɛlɛma, mpe nakosambisa bino liboso ya Yehova mpe nakoyebisa bino misala nyonso ya boyengebene  ya Yehova, oyo asaleli bino mpe bankɔkɔ na bino. ## .
“Ntango Yakobo akómaki na Ezipito  mpe bankɔkɔ na bino bakómaki kobelela Yehova mpo na kosɛnga lisalisi,  Yehova atindaki Moize  ná Arona, mpo bátambwisa bankɔkɔ na bino mpe bábimisa bango na Ezipito mpe báfandisa bango na esika oyo. ## .
Kasi babosanaki Yehova Nzambe  na bango, yango wana, atɛkaki  bango na lobɔkɔ ya Sisera,  mokonzi ya limpinga ya Hazore mpe na lobɔkɔ ya Bafilistia  mpe na lobɔkɔ ya mokonzi ya Moabe,  mpe bazalaki se kobunda na bango. ## .
Bongo babandaki kobelela Yehova mpo na kosɛnga lisalisi  mpe balobaki boye: ‘Tosali lisumu,  mpamba te totiki Yehova mpo na kosalela Babaala  mpe bikeko ya Ashitorete;  bongo sikoyo bikisá  biso na lobɔkɔ ya banguna na biso mpo tósalela yo.’ ## .
Mpe Yehova atindaki Yerubaala,  mpe Bedane, mpe Yefeta  mpe Samwele  mpo na kobikisa bino bólongwa na lobɔkɔ ya banguna na bino ya zingazinga mpo bófanda na kimya. ## .
Ntango bomonaki ete Nahashe,  mokonzi ya bana ya Amone, ayei kobunda na bino, bozalaki se koloba na ngai ete: ‘Te, mokonzi nde asengeli koyangela biso!’  na ntango wana nyonso, Yehova Nzambe na bino azalaki mokonzi na bino. ## .
Mpe sikoyo, talá mokonzi oyo boponi, mokonzi oyo bosɛngaki;  mpe talá, Yehova atyeli bino mokonzi. ## .
Soki bobangi Yehova  mpe bosaleli ye  mpenza mpe botosi mongongo na ye,  mpe soki botombokeli  etinda ya Yehova te, bino mpe mokonzi oyo akoyangela bino bokomonisa mpenza ete bozali kolanda Yehova Nzambe na bino. ## .
Kasi soki botosi mongongo ya Yehova  te, soki botombokeli mpenza etinda ya Yehova,  ya solo, lobɔkɔ ya Yehova ekotɛmɛla bino mpe batata na bino. ## .
Sikoyo, lisusu, bótɛlɛma mpe bómona likambo monene oyo Yehova azali kosala na miso na bino. ## .
Lelo ezali nde mokolo ya kobuka mbuma  ya blé te? Nakobelela  Yehova abɛtisa bankake mpe mbula;  bongo bóyeba mpe bómona ete mabe oyo bino bosali na miso ya Yehova na ndenge bosɛngi mokonzi mpo na bino ezali monene.” ## .
Na yango, Samwele abelelaki Yehova,  mpe Yehova abɛtisaki bankake mpe mbula na mokolo yango,  bongo bato nyonso babangaki Yehova mpe Samwele makasi mpenza. ## .
Mpe bato nyonso babandaki koloba na Samwele ete: “Bondelá  Yehova Nzambe na yo mpo na basaleli na yo, mpo toboyi kokufa; mpamba te tobakisi mabe na masumu na biso nyonso na ndenge tosɛngi mokonzi mpo na biso.” ## .
Bongo Samwele alobaki na bato boye: “Bóbanga te.  Bino, bosali mabe oyo nyonso. Kaka nde bópɛngwa te, bótika kolanda Yehova te,  mpe bosengeli kosalela Yehova na motema na bino mobimba. ## .
Mpe bosengeli te kopɛngwa mpo na kolanda biloko oyo ezali ya solo te,  oyo ezali na litomba ata moko te  mpe oyo ebikisaka te, mpamba te ezali biloko ya solo te. ## .
Mpo Yehova akotika  bato na ye te, mpo na nkombo na ye monene,  mpamba te Yehova akani kokómisa bino bato na ye. ## .
Mpo na ngai mpe, nakoki kokanisa ata moke te kosalela Yehova lisumu na kotikáká kobondela mpo na bino;  mpe nasengeli koteya  bino nzela ya malamu  mpe ya sembo. ## .
Bóbanga  nde Yehova, mpe bósalela ye na solo mpe na motema na bino mobimba;  mpo bótala naino makambo minene oyo asali mpo na bino. ## .
Kasi soki bosali mabe na nko, bokokɔmbɔlama,  ná bino, ná mokonzi na bino.” ## .
