Mpe alobaki na Moize ete: “Matá epai ya Yehova, yo ná Arona, Nadabe ná Abihu  ná mibali ntuku nsambo (70)  kati na mikóló ya Yisraele, mpe bosengeli kogumbama mwa mosika. ## .
Mpe Moize ye moko asengeli kobɛlɛma na Yehova; kasi bango basengeli kobɛlɛma te, mpe bato basengeli komata elongo na ye te.” ## .
Bongo Moize ayaki mpe ayebisaki bato maloba nyonso ya Yehova mpe bikateli nyonso ya lisambisi,  mpe bato nyonso bazongisaki maloba na mongongo moko mpe balobaki ete: “Maloba nyonso oyo Yehova alobi, tokosalela yango.” ## .
Na yango Moize akomaki maloba nyonso ya Yehova.  Bongo alamukaki ntɔngɔntɔngɔ mpe atongaki na nse ya ngomba etumbelo ná makonzí zomi na mibale oyo ekokani na mabota zomi na mibale ya Yisraele. ## .
Nsima na yango atindaki bilenge mibali ya bana ya Yisraele mpe bapesaki mbeka ya makabo ya kotumba mpe bapesaki Yehova mbeka ya bangɔmbɛ-mibali, mpo ezala bambeka ya boyokani. ## .
Bongo Moize akamataki ndambo ya makila mpe atyaki yango na mabakuli,  mpe ndambo mosusu ya makila amwangisaki yango likoló ya etumbelo. ## .
Nsukansuka akamataki buku ya kondimana  mpe atángaki yango na matoi ya bato.  Bongo balobaki ete: “Nyonso oyo Yehova alobi tondimi kosala mpe kotosa yango.” ## .
Bongo Moize akamataki makila mpe amwangiselaki yango bato  mpe alobaki ete: “Oyo ezali makila ya kondimana  oyo Yehova asali ná bino mpo na maloba oyo nyonso.” ## .
Mpe Moize ná Arona, Nadabe ná Abihu mpe mibali ntuku nsambo (70) kati na mikóló ya Yisraele bamataki, ## .
mpe bamonaki Nzambe ya Yisraele.  Mpe na nse ya makolo na ye eloko moko emonanaki lokola pavema ya karokaro ya libanga ya safire mpe ezalaki pɛto lokola likoló mpenza. ## .
Mpe asembolelaki bato minene ya bana ya Yisraele lobɔkɔ na ye te,  kasi bamonaki emonaneli ya Nzambe  ya solo mpe balyaki mpe bamɛlaki. ## .
Sikoyo Yehova alobaki na Moize ete: “Matá epai na ngai na ngomba mpe fandá kuna, mpo nalingi kopesa yo bitanda ya mabanga ná mobeko mpe mitindo oyo nasengeli kokoma mpo na koteya bango.” ## .
Bongo Moize ná Yosua mosaleli* na ye batɛlɛmaki mpe Moize amataki na ngomba ya Nzambe ya solo. ## .
Kasi alobaki na mikóló ete: “Bózela biso na esika oyo kino tokozongela bino.  Mpe, talá! Arona ná Hure  bazali elongo na bino. Moto nyonso oyo azali na likambo ya kosamba, akende epai na bango.” ## .
Na yango Moize amataki na ngomba, wana lipata ezalaki kozipa ngomba yango. ## .
Mpe nkembo ya Yehova  ezalaki kaka kofanda likoló ya Ngomba Sinai,  mpe lipata ezipaki yango na boumeli ya mikolo motoba. Nsukansuka, na mokolo ya nsambo abengaki Moize longwa na kati ya lipata. ## .
Mpe na miso ya bana ya Yisraele, nkembo ya Yehova ezalaki komonana na nsɔngɛ ya ngomba lokola mɔtɔ  oyo ezali kozikisa. ## .
Bongo Moize akɔtaki na kati ya lipata mpe amataki na ngomba.  Mpe Moize afandaki na ngomba mikolo ntuku minei (40) butu moi. ## .
