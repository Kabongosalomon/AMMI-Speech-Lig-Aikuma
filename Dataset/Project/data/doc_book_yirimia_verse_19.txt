Talá oyo Yehova alobi: “Kende, mpe osengeli kokamata molangi ya mabele ya moyemi-mbɛki  mpe mikóló mosusu ya bato mpe mikóló mosusu ya banganga-nzambe. ## .
Mpe osengeli kokende tii na lobwaku ya mwana ya Hinome,  oyo ezali na esika ya kokɔta na Porte ya Bipaso. Mpe kuna osengeli kosakola maloba oyo nakoloba na yo. ## .
Mpe osengeli koloba ete: ‘Bóyoka liloba ya Yehova, Ee bino bakonzi ya Yuda mpe bino bato oyo bofandi na Yerusaleme.  Talá oyo Yehova ya mampinga,  Nzambe ya Yisraele, alobi: ## .
“Talá nazali koyeisa mpasi na esika oyo, mpasi oyo moto soki ayoki, matoi na ye ekoyoka mpasi; ## .
mpo batiki ngai  mpe basali ete esika oyo eyebana lisusu te  mpe na esika oyo, babimisi milinga ya mbeka epai ya banzambe mosusu oyo bango bayebaki te,  bango ná bankɔkɔ na bango mpe bakonzi ya Yuda; mpe batondisi esika oyo na makila ya bato oyo bazali na likambo te. ## .
Mpe batongaki bisika oyo etombwaná ya Baala mpo na kotumba bana na bango na mɔtɔ lokola makabo mibimba ya kotumbela Baala,  likambo oyo napesaki mitindo te mpe nalobelaki te,  mpe oyo eyelaki ngai na motema te.”’ ## .
“‘“Na yango, talá! mikolo ezali koya,” yango nde liloba ya Yehova, “ntango esika oyo ekobengama lisusu te Tofete  mpe lobwaku ya mwana ya Hinome,  kasi nde lobwaku ya koboma. ## .
Mpe nakokómisa mpamba mokano ya Yuda mpe ya Yerusaleme na esika oyo,  mpe nakokweisa bango na mopanga liboso ya banguna na bango mpe na lobɔkɔ ya baoyo bazali koluka molimo na bango.  Mpe nakopesa bibembe na bango ezala bilei mpo na bikelamu oyo epumbwaka na likoló mpe mpo na banyama ya mabele. ## .
Mpe nakokómisa engumba oyo eloko ya kokamwa mpe eloko moko ya kobɛtɛla piololo.  Moto nyonso mpenza oyo akoleka wana akotikala monɔkɔ polele na kokamwa mpe akobɛta piololo mpo na malɔzi na yango. ## .
Mpe nakoleisa bango mosuni ya bana na bango ya mibali mpe ya bana na bango ya basi; mpe bakolya moto na moto mosuni ya moninga na ye, mpo na nkaka mpe mpo na motungisi oyo banguna na bango ná baoyo balukaka molimo na bango bakotya bango.”’ ## .
“Mpe osengeli kobuka molangi yango na miso ya mibali oyo bazali kokende elongo na yo. ## .
Mpe osengeli koloba na bango ete: ‘Talá oyo Yehova ya mampinga alobi: “Ndenge wana nde nakobuka bato oyo mpe engumba oyo, ndenge moto abukaka mbɛki ya moyemi-mbɛki, bongo ekobongisama lisusu te;  mpe bakokunda na Tofete  kino esika ya kokunda ekozala lisusu te.”’ ## .
“‘Ndenge wana nde nakosala esika oyo,’ yango nde liloba ya Yehova, ‘mpe bato oyo bafandi na yango, ɛɛ, mpo na kokómisa engumba oyo lokola Tofete. ## .
Mpe bandako ya Yerusaleme mpe bandako ya bakonzi ya Yuda esengeli kokóma lokola esika ya Tofete,  bandako ya mbindo, elingi koloba, bandako nyonso oyo likoló ya bansamba na yango, bazalaki kobimisela limpinga mobimba ya likoló milinga ya mbeka  mpe esika bazalaki kosopela banzambe mosusu makabo ya masanga.’” ## .
Mpe Yirimia autaki na Tofete,  epai Yehova atindaki ye asakola, mpe ayaki kotɛlɛma na lopango ya ndako ya Yehova mpe alobaki na bato nyonso  ete: ## .
“Talá oyo Yehova ya mampinga, Nzambe ya Yisraele, alobi: ‘Talá nazali kokweisela engumba oyo mpe bingumba na yango nyonso mpasi nyonso oyo nalobaki mpo na yango, mpo bakómisi motó na bango makasi mpo bátosa maloba na ngai te.’” ## .
