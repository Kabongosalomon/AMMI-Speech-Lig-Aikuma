Ee Yehova, ozali moyengebene  ntango nazali komemela yo likambo na ngai, ɛɛ, ntango nazali koloba na yo mpo na makambo ya kosamba. Mpo na nini nzela ya bato mabe yango nde elongi,  mpo na nini baoyo nyonso bazali kosala na bokosi nde bazangi mitungisi? ## .
Oloni bango; bazwi mpe misisa. Bazali kaka kokende liboso; baboti mpe mbuma. Na monɔkɔ na bango, ozali pene, kasi na bangɛi na bango, ozali mosika. ## .
Mpe yo moko, Ee Yehova, oyebi ngai malamu;  ozali komona ngai, mpe otalitali motema na ngai soki ekangami na yo.  Kabolá bango lokola bampate mpo na kobomama,  mpe tyá bango pembeni mpo na mokolo ya kobomama. ## .
Kino ntango nini mokili ekokoba kokauka,  mpe milona ya elanga nyonso ekokauka?  Mpo na mabe ya bato oyo bafandi kati na yango, banyama mpe bikelamu oyo epumbwaka ekɔmbɔlami.  Mpo balobi: “Azali komona te mikolo na biso oyo ekoya.” ## .
Mpo opoti mbangu ná bato oyo batambolaka na makolo, mpe balɛmbisi yo, bongo ndenge nini okoki kopota mbangu ná bampunda?  Mpe ozali komityela motema na mokili ya kimya?  Bongo okosala ndenge nini na mwa bazamba oyo ekangamakangamá oyo ezali pembenipembeni ya Yordani? ## .
Mpo ata bandeko na yo ná bato ya ndako ya tata na yo, ata bango basaleli yo makambo na bokosi.  Ata bango mpe babeleli nsima na yo na mongongo makasi. Kondimela bango te, kaka mpo bazali kolobela yo makambo malamu. ## .
“Natiki ndako na ngai;  nasundoli libula na ngai;  nakabi molingami ya molimo na ngai na lobɔkɔ ya banguna na ye. ## .
Libula na ngai ekómi epai na ngai lokola nkɔsi na kati ya zamba. Ebimiseli ngai mongongo na yango. Yango wana nayini yango. ## .
Libula  na ngai ezali mpo na ngai lokola ndɛkɛ ya langilangi oyo ekangaka banyama; bandɛkɛ oyo ekangaka banyama ezali zingazinga likoló na yango.  Bóya, bóyangana, bino banyama nyonso ya zamba; bóya na yango mpo na kolya. ## .
Babateli mingi ya mpate  babebisi elanga na ngai ya vinyo;  banyatinyati libula na ngai.  Libula na ngai ya kitoko  bakómisi yango esobe oyo etikali mpamba. ## .
Bakómisi yango esika oyo etikali mpamba;  ekauki; etikali mpamba liboso na ngai.  Bakómisi mokili mobimba esika oyo etikali mpamba, mpo moto ata moko te atye likambo yango na motema. ## .
Bapunzi bayei na banzela nyonso oyo bato balekalekaka na esobe. Mpo mopanga ya Yehova ezali kolya longwa na nsuka moko ya mokili kino na nsuka mosusu ya mokili.  Ekelamu ya mosuni ata moko te ezali na kimya. ## .
Baloni blé, kasi babuki banzubɛ.  Babɛli mpo na mosala; bakozwa litomba ata moko te.  Mpe bakoyokela mbuma na bino nsɔni mpo na nkanda ya kongala ya Yehova.” ## .
Talá oyo Yehova alobi mpo na bato mabe nyonso oyo bafandi penepene na ngai,  oyo bazali kosimba libula oyo napesaki bato na ngai, ɛɛ Yisraele:  “Talá, nazali kopikola bango na mabele na bango;  mpe nakopikola ndako ya Yuda na kati na bango. ## .
Mpe ekosalema mpenza boye: nsima wana nakopikola bango, nakoyokela lisusu bango mawa  mpe nakozongisa bango, moto na moto na libula na ye mpe moto na moto na mokili na ye.” ## .
“Mpe ekosalema mpenza boye: soki bayekoli mpenza banzela ya bato na ngai na kolapáká ndai na nkombo na ngai  ete: ‘Lokola Yehova azali solo na bomoi!’ ndenge bateyaki bato na ngai kolapa ndai na nkombo ya Baala,  bakotongama kati na bato na ngai. ## .
Kasi soki batosi te, nakopikola mpenza ekólo yango, nakopikola yango mpe nakobebisa yango,”  yango nde liloba ya Yehova. ## .
