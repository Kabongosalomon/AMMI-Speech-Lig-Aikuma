Yango wana, bandeko basantu, bino oyo bobengami mpo na kokende na likoló,  bókanisa mpenza ntoma  mpe nganga-nzambe monene oyo tozali kondimela polele —Yesu. ## .
Azalaki sembo  epai ya Moto oyo akómisaki ye bongo, ndenge mpe Moize  azalaki sembo na ndako mobimba ya Moto wana. ## .
Mpo ye atángamaki ete abongi na nkembo mingi  koleka Moize, mpo moto  oyo atongaka ndako azalaka na lokumu mingi koleka ndako. ## .
Ya solo, ndako nyonso etongamaka na moto, kasi oyo atongá biloko nyonso ezali Nzambe. ## .
Mpe Moize azalaki mosaleli  ya sembo na ndako mobimba ya Moto yango. Mosala na ye ezalaki komonisa makambo oyo ekolobelama na nsima. ## .
Kasi Kristo azalaki Mwana  ya sembo na ndako ya Moto yango. Biso tozali ndako ya Moto yango,  soki tii na nsuka tozali ntango nyonso koloba polele mpe na bosembo mpe kokangama na makambo oyo ezali kotinda biso tómikumisa mpo na elikya oyo tozali na yango. ## .
Yango wana, kaka ndenge elimo santu  ezali koloba: “Lelo oyo soki boyoki mongongo na ye, ## .
bókómisa mitema na bino makasi te lokola na ntango ya koyokisa nkanda makasi,  lokola na mokolo oyo komekama  ebimaki na esobe, ## .
esika bankɔkɔ na bino bamekaki ngai, atako bamonaki misala na ngai  na boumeli ya mbula ntuku minei (40). ## .
Yango wana, nalɛmbaki libota oyo, bongo nalobaki ete: ‘Babungaka ntango nyonso nzela na mitema na bango,  mpe bayebi banzela na ngai te.’ ## .
Bongo nalapaki ndai na nkanda na ngai ete: ‘Bakokɔta na kopema na ngai te.’” ## .
Bandeko, bókeba noki moko na bino akóma na motema mabe oyo ezangi kondima mpo atiki Nzambe ya bomoi; ## .
kasi bókoba kolendisana  mokolo na mokolo, na ntango oyo ekoki kobengama ete “Lelo,”  noki moko na bino akóma motema makasi mpo na nguya ya bokosi  ya lisumu. ## .
Mpo tozali mpenza kokóma bato oyo bazali kosangana na makambo ya Kristo  kaka soki tokangami makasi na makambo oyo totyelaki motema na ebandeli tii na nsuka, ## .
na ntango oyo bazali koloba ete: “Lelo oyo soki boyoki mongongo na ye,  bókómisa mitema na bino makasi te lokola na ntango ya koyokisa nkanda makasi.” ## .
Mpo banani bayokaki mpe atako bongo batumolaki nkanda makasi ya Nzambe?  Ezalaki bato nyonso oyo babimaki na Ezipito na litambwisi ya Moize, boye te? ## .
Lisusu, banani Nzambe alɛmbaki na boumeli ya mbula ntuku minei (40)?  Ezalaki bato oyo basalaki lisumu, oyo bibembe na bango ekweaki na esobe, boye te? ## .
Kasi banani ye alapelaki ndai  ete bakokɔta na kopema na ye te, ezali te baoyo bazangaki botosi? ## .
Yango wana tozali komona ete bakɔtaki te mpo bazangaki kondima. ## .
