Talá oyo Yehova alobi: “Likoló ezali kiti na ngai ya bokonzi,  mpe mabele ezali ebonga ya makolo na ngai.  Wapi ndako oyo bokoki kotongela ngai,  mpe wapi esika na ngai ya kopema?” ## .
“Kutu biloko oyo nyonso, lobɔkɔ na ngai nde esalá yango, bongo yango nyonso ebimaki,”  yango nde liloba ya Yehova. “Yango wana, nakotala nde moto oyo: moto ya mpasi mpe oyo elimo na ye ezali na mawa  mpe oyo azali kolɛnga mpo na liloba na ngai. ## .
“Moto oyo azali koboma ngɔmbɛ azali lokola moto oyo azali koboma moto.  Moto oyo azali kopesa mbeka ya mpate azali lokola moto oyo azali kobuka nkingo ya mbwa.  Moto oyo azali kopesa likabo—lokola moto oyo azali kopesa makila ya ngulu!  Moto oyo azali kotumba olibana  ya ekaniseli azali lokola moto oyo azali kopambola na maloba ya maji.  Bazali mpe bato oyo baponá banzela na bango moko, mpe molimo na bango esepeli na biloko na bango ya bosɔtɔ. ## .
Ngai mpe nakopona ndenge ya konyokola bango;  mpe nakomemela bango biloko oyo ezali kobangisa bango;  mpamba te nabengaki, kasi moto moko te ayanolaki; nalobaki, kasi moto moko te ayokaki;  mpe bakobaki kosala oyo ezali mabe na miso na ngai, mpe baponaki eloko oyo nasepelaki na yango te.” ## .
Bino baoyo bozali kolɛnga mpo na liloba ya Yehova, bóyoka liloba na ye:  “Bandeko na bino oyo bazali koyina bino,  oyo bazali kobengana bino mpo na nkombo na ngai,  balobaki ete: ‘Yehova akumisama!’  Ye mpe akomonana mpenza mpe bokozala na esengo,  kasi bango nde bakoyoka nsɔni.” ## .
Makɛlɛlɛ ya yikiyiki ezali kouta na engumba, makɛlɛlɛ ezali kouta na tempelo!  Ezali makɛlɛlɛ ya Yehova oyo azali kofuta banguna na ye eloko oyo ebongi na bango. ## .
Liboso kutu abanda koyoka mpasi ya kobota, abotaki.  Liboso kutu mpasi ya kobota eyela ye, abotaki mwana mobali. ## .
Nani ayoká likambo ya boye?  Nani amoná makambo ya boye?  Mokili  ekobotama na mpasi ya kobota nde na mokolo moko?  To ekólo  ekobotama nde na mbala moko?  Mpo Siona akómaki na mpasi ya kobota mpe lisusu aboti bana na ye. ## .
Yehova alobi: “Bongo ngai, nakopasola mpe nakobotisa te?  To nazali kobotisa mpe nazali mpenza kokanga libumu?” Nzambe na yo alobi bongo. ## .
Bósepela elongo na Yerusaleme mpe bózala na esengo elongo na ye,  bino nyonso oyo bolingaka ye.  Bósepela mingi mpenza elongo na ye, bino nyonso oyo bozali se kolela ye; ## .
mpamba te bokomɛla mpe bokotonda mpenza libɛlɛ ya libɔndisi mobimba oyo euti na ye; mpamba te bokomɛla mpe bokoyoka esengo makasi na nsɔngɛ ya libɛlɛ ya nkembo na ye. ## .
Mpo talá oyo Yehova alobi: “Talá nazali kotanda kimya epai na ye lokola ebale  mpe nkembo ya bikólo lokola mokɛli oyo mai ezali kotíyola,  mpe ya solo bokomɛla libɛlɛ.  Bokomemama na loketo, bakomema bino na mabɔlɔngɔ mpe bakokitisa bino motema. ## .
Nakokoba kobɔndisa bino lokola moto oyo mama na ye azali se kobɔndisa;  mpe bokobɔndisama mpo na Yerusaleme. ## .
Mpe bokomona mpenza, mpe motema na bino ekosepela mpenza,  mpe mikuwa na bino  ekokola lokola matiti ya pɛtɛpɛtɛ.  Mpe lobɔkɔ ya Yehova ekoyebana epai ya basaleli na ye,  kasi ya solo akolobela banguna na ye mabe.” ## .
“Mpo talá Yehova ye moko azali koya lokola mɔtɔ,  mpe makalo na ye ezali lokola mopɛpɛ makasi,  mpo na kokitisela bato nkanda ná nkɛlɛ na ye mpe mpamela na ye oyo ezali ndemo ya mɔtɔ. ## .
Mpo, lokola mɔtɔ, Yehova ye moko akotyana mpenza ntembe na bato nyonso, ɛɛ na mopanga  na ye; mpe baoyo Yehova akoboma bakozala mpenza ebele. ## .
Baoyo bazali komisantisa mpe komipɛtola mpo na kokende na bilanga  na nsima ya oyo azali na katikati, oyo bazali kolya mosuni ya ngulu  mpe eloko ya mpii, ata mpoko oyo epumbwaka,  bango nyonso bakosila,” yango nde liloba ya Yehova. ## .
“Mpo na misala  na bango mpe makanisi  na bango, nazali koya koyanganisa bikólo nyonso mpe minɔkɔ nyonso;  mpe bakoya mpenza mpe bakomona nkembo na ngai.” ## .
“Mpe nakotya elembo kati na bango,  mpe bato mosusu na kati ya baoyo babiki, nakotinda bango na bikólo,  na Tarasisi,  na Pulu mpe na Ludi,  baoyo babendaka litimbo, Tubale ná Yavane,  bisanga ya mosika,  oyo bayoká nsango na ngai te mpe bamoná nkembo na ngai te;  mpe bakoyebisa mpenza nkembo na ngai na kati ya bikólo. ## .
Mpe ya solo bakouta na bandeko na bino na bikólo nyonso  lokola likabo epai na Yehova,  likoló ya bampunda mpe na makalo mpe na bapusu oyo ezipami, likoló ya badɔngi mpe likoló ya bakamela  ya basi oyo ezali na mbangu, na ngomba na ngai mosantu,  Yerusaleme,” Yehova alobi bongo, “se lokola na ntango bana ya Yisraele bayaka na likabo na kati ya mbɛki ya pɛto mpo na kokɔta na ndako ya Yehova.” ## .
“Mpe kati na bango nakozwa mpe bato mosusu bázala banganga-nzambe mpe bato mosusu bázala Balevi,” Yehova alobi bongo. ## .
“Mpo se ndenge likoló ya sika  mpe mabele ya sika  oyo nazali kosala etɛlɛmi liboso na ngai,”  yango nde liloba ya Yehova, “ndenge wana nde bakitani na bino  mpe nkombo na bino bakokoba kotɛlɛma.” ## .
“Mpe ekosalema mpenza boye: banda sanza ya sika kino sanza ya sika mpe banda sabata kino sabata, bato nyonso bakoya kogumbamela ngai,”  Yehova alobi bongo. ## .
“Mpe bakobima mpenza mpe bakotala bibembe ya bato oyo bazalaki kobuka mibeko na ngai;  mpo nkusu likoló na bango ekokufa te mpe mɔtɔ na bango ekobomama te,  mpe bakokóma mpenza eloko moko ya mpii epai ya moto nyonso ya mosuni.” ## .
