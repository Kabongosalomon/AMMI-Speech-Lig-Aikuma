Bongo Bafilistia bazalaki kobundisa Yisraele,  mpe mibali ya Yisraele bakimaki liboso ya Bafilistia, mpe bazalaki kokwea se kokwea, babomami  na Ngomba Gilboa. ## .
Mpe Bafilistia bazalaki se kopusana penepene na Saulo ná bana na ye; mpe nsukansuka Bafilistia babomaki Yonatane,  Abinadabe  ná Malaki-shua,  bana ya Saulo. ## .
Etumba eyelaki Saulo ndongo, mpe nsukansuka, bato oyo babwakaka makula, bato ya litimbo, bamonaki ye mpe bato oyo babwakaka makula bazokisaki ye makasi. ## .
Bongo Saulo alobaki na momemi-bibundeli na ye boye: “Bendá mopanga  na yo mpe tɔbɔlá ngai na yango, mpo bisutu  oyo báya te kotɔbɔla ngai mpenza mpe kosambwisa ngai.” Kasi momemi-bibundeli na ye aboyaki,  mpamba te azalaki kobanga makasi. Bongo Saulo azwaki mopanga mpe akwelaki yango. ## .
Ntango momemi-bibundeli na ye amonaki ete Saulo akufi,  ye mpe akwelaki mopanga na ye mpe akufaki elongo na ye. ## .
Boye Saulo, bana na ye misato ná momemi-bibundeli na ye, ɛɛ, ná bato na ye nyonso, bakufaki bango nyonso na mokolo wana. ## .
Ntango bato ya Yisraele oyo bazalaki na etúká ya lobwaku ya patatalu mpe baoyo bazalaki na etúká ya Yordani bamonaki ete mibali ya Yisraele bakimi, mpe ete Saulo ná bana na ye bakufi, bango mpe batikaki bingumba mpe bakimaki;  nsima na yango, Bafilistia bayaki kokɔta mpe bakómaki kofanda kuna. ## .
Mpe esalemaki boye: na mokolo oyo elandaki, ntango Bafilistia bayaki kolongola biloko ya bato oyo babomamaki,  bamonaki Saulo ná bana na ye misato bakwei na Ngomba Gilboa. ## .
Bongo bakataki ye motó  mpe balongolaki bibundeli na ye mpe batindaki bato bipai na bipai, na mokili ya Bafilistia, mpo na kopesa nsango  na bandako ya bikeko  na bango mpe na bato. ## .
Nsukansuka, batyaki bibundeli  na ye na ndako ya bikeko ya Ashitorete,  mpe ebembe na ye, bakangisaki yango na efelo ya Bete-shane. ## .
Na oyo etali Saulo, bato oyo bafandi na Yabeshe-gileade  bayokaki oyo Bafilistia basalaki ye. ## .
Na mbala moko, bilombe mibali nyonso batɛlɛmaki mpe bakendaki butubutu mpe balongolaki ebembe ya Saulo ná bibembe ya bana na ye na efelo ya Bete-shane, bayaki na Yabeshe mpe batumbaki yango kuna. ## .
Na nsima, bazwaki mikuwa  na bango mpe bakundaki  yango na nse ya nzete ya tamarisi,  na Yabeshe, mpe bakilaki bilei mikolo nsambo. ## .
