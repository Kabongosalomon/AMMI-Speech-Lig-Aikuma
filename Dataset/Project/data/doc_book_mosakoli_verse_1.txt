Maloba ya moyanganisi,  mwana ya Davidi mokonzi na Yerusaleme. ## .
Moyanganisi alobi: “Mpamba ya mpamba mpenza!  Mpamba ya mpamba mpenza! Eloko nyonso ezali mpamba!” ## .
Litomba nini moto azali na yango na mosala na ye nyonso ya makasi oyo azali kosala  makasi na nse ya moi? ## .
Libota oyo eleki,  mpe libota mosusu eyei;  kasi mabele ezali koumela seko. ## .
Moi mpe ebimi, mpe moi elali,  mpe ezali koya na mpema na esika oyo yango ekobima. ## .
Mopɛpɛ ezali kokende na sudi, mpe ezali kobaluka ekei na nɔrdi.  Ezali kobaluka, ezali se kobalukabaluka,  mpe mopɛpɛ ezali kozonga na kobalukabaluka  na yango. ## .
Mai ya mikɛli nyonso ya eleko ya malili  ezali kokende na mbu,  kasi mbu etondaka te.  Na esika oyo mai ya mikɛli ya eleko ya malili ezali kouta, ezali kozonga kuna mpo ebima lisusu. ## .
Biloko nyonso ezali kolɛmbisa;  moto moko te akoki kolobela yango. Ata liso emoni,  etondaka te mpe ata litoi eyoki, etondaka te. ## .
Oyo ezalaki, yango nde ekozala;  mpe oyo esalemaki, yango nde ekosalema; yango wana eloko moko ya sika ezali te na nse ya moi. ## .
Ezali nde na eloko moko oyo moto akoki koloba ete: “Talá oyo; ezali ya sika”? Esilá kozala banda ntango oyo etyami ndelo te;  oyo ezali, ezali banda kala liboso ya ntango na biso. ## .
Bato ya ntango ya kala bazali kokanisama ata moke te, ata mpe baoyo bakoya na nsima.  Bango mpe, baoyo bakoya nsima lisusu bakokanisa bango ata moke te. ## .
Ngai, moyanganisi, nazalaki mokonzi ya Yisraele na Yerusaleme. ## .
Mpe natyaki motema na ngai mpo na koluka mpe kotalatala bwanya  oyo etali likambo nyonso oyo esalemá na nse ya lola—mosala ya mpasi oyo Nzambe apesá bana ya bato básala. ## .
Namonaki misala nyonso oyo ezalaki kosalema na nse ya moi,  mpe talá! eloko nyonso ezalaki mpamba mpe kolanda mopɛpɛ. ## .
Oyo etɛngami ekoki kosembolama te,  mpe oyo ezangi ekoki kotángama te. ## .
Ngai, ɛɛ ngai, nalobaki na motema  na ngai boye: “Talá! Ngai nabakisi bwanya mingi koleka moto nyonso oyo azalaki liboso na ngai na Yerusaleme,  mpe motema na ngai eyebaki mpenza eloko babengi bwanya mpe boyebi.” ## .
Mpe natikaki motema na ngai eyeba bwanya mpe eyeba ligboma,  mpe nayaki koyeba bozoba,  ete yango mpe ezali kaka koboma nzoto na kolanda mopɛpɛ. ## .
Mpo kozala na bwanya mingi ememaka mitungisi mingi,  yango wana moto oyo azali kobakisa boyebi azali kobakisa mpasi. ## .
