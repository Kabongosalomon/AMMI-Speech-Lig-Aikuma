Tiká molimo nyonso eyokelaka  bakonzi oyo bazali liboso,  mpo bokonzi  ekoki kozala te soki Nzambe atikeli yango nzela te;  bokonzi na bango ezali na ndelo  oyo etyami na Nzambe. ## .
Yango wana, moto oyo azali kotɛmɛla bokonzi atɛmɛli ebongiseli ya Nzambe; baoyo batɛmɛli yango bakosambisama. ## .
Mpo bato oyo babangaka baoyo bazali koyangela ezali te baoyo basalaka malamu, kasi nde baoyo basalaka mabe.  Bongo, yo olingi obangaka bokonzi te? Kobá kosala malamu,  mpe ekokumisa yo; ## .
mpo yango ezali mosaleli ya Nzambe epai na yo mpo na bolamu na yo.  Kasi soki ozali kosala oyo ezali mabe,  bangá: mpo ememaka mopanga mpamba te; mpo yango ezali mosaleli ya Nzambe, ezali kozongisa mabe  mpo na kokweisela moto oyo asalaka oyo ezali mabe nkanda. ## .
Yango wana, bosengeli mpenza koyokela bango, kaka mpo na nkanda wana te kasi lisusu mpo na lisosoli na bino. ## .
Yango wana bozali mpe kofuta mpako; mpo bazali basaleli ya Nzambe mpo na bolamu ya bato nyonso,  bazali kosala ntango nyonso mpo na ntina wana mpenza. ## .
Bózongisela bango nyonso oyo esengeli na bango: oyo asɛngi mpako, mpako;  oyo asɛngi lifuti, lifuti; oyo asɛngi bábanga ye, bóbanga ye;  oyo asɛngi lokumu, lokumu. ## .
Bózala na nyongo ya moto te,  longola kaka nyongo ya kolingana;  mpo moto oyo azali kolinga moninga na ye akokisi mobeko. ## .
Mpo mokanda ya mibeko—“Osengeli kosala ekobo te,  Osengeli koboma moto te,  Osengeli koyiba te,  Osengeli kolula eloko ya moto te,”  mpe mobeko mosusu nyonso—etángami na mokuse na liloba oyo: “Osengeli kolinga mozalani na yo lokola yo moko.” ## .
Bolingo  esalaka moto mabe te;  yango wana, bolingo ezali nde kokokisama ya mibeko. ## .
Bósalaka bongo mpe mpo boyebi eleko oyo: ngonga na bino ya kolamuka  na mpɔngi ekoki, mpo sikoyo lobiko na biso ekómi pene mpenza koleka ntango oyo tokómaki bandimi. ## .
Butu epusani mpenza; ntɔngɔ  ekómi pene. Yango wana, tólongola misala ya molili  mpe tólata bibundeli  ya pole. ## .
Lokola na moi, tótambola na bizaleli ya malamu:  na bafɛti ya lokoso te mpe na milangwa  te, na misala mabe ya kosangisa nzoto te mpe na etamboli ya nsɔni  te, na koswana  te mpe na zuwa te. ## .
Kasi bólata nde Nkolo Yesu Kristo,  mpe bósalaka myango te mpo na bamposa ya nzoto. ## .
