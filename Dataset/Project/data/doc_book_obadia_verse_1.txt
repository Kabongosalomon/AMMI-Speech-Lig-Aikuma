Emonaneli ya Obadia: ## .
lá oyo Yehova Nkolo Mo-konzi-Oyo-Aleki-Nyonso alobi na Edome:  “Toyoki nsango moko euti epai ya Yehova, mpe motindami moko oyo atindami kati na bikólo: ‘Bótɛlɛma, mpe tótɛlɛmɛla yango na etumba.’” ## .
“Talá! nakómisi yo moke kati na bikólo.  Otyolami mingi. ## .
Lofundo ya motema na yo nde ekosi yo,  yo oyo ozali kofanda na madusu ya libanga,  moto oyo afandaka na esika etombwaná, oyo azali koloba na motema na ye ete: ‘Nani akokitisa ngai na nse?’ ## .
Ata soki okómisi esika na yo likoló lokola mpongo, to ata soki zumbu na yo etyami na kati ya minzoto, nakokitisa yo na nse,”  yango nde liloba ya Yehova. ## .
“Soki miyibi bákɔtelaka yo, soki bapunzi bákɔtelaka yo na butu, balingaki nde kokangisa yo monɔkɔ te?  Balingaki te koyiba nyonso oyo balingi? To soki babuki-mbuma ya vinyo bákɔtelaka yo, balingaki te kotika kaka mwa mbuma ya kolɔkɔta? ## .
Ee talá ndenge baluki mpenza bato ya Esau!  Talá ndenge baluki biloko na ye ya motuya oyo ebombamá! ## .
Batindiki yo tii na ndelo. Kaka bato oyo basalaki kondimana ná yo bango nyonso bakosi  yo. Bato oyo bazalaki na kimya elongo na yo balongi yo.  Baoyo bazalaki kolya bilei elongo na yo bakotyela yo monyama mpo ozali lokola moto oyo azangi bososoli. ## .
Ekozala bongo na mokolo wana, boye te?” yango nde liloba ya Yehova. ## .
pe nakobebisa mpenza bato ya bwanya na Edome,  mpe bososoli na etúká ya ngombangomba ya Esau. ## .
Ee Temane,  bato na yo ya nguya bakokóma na nsɔmɔ makasi,  mpo mokomoko akolongolama  na etúká ya ngombangomba ya Esau, mpo abomama. ## .
Nsɔni ekozipa yo  mpo na mobulu oyo osalelaki ndeko na yo Yakobo,  mpe okolongolama mpenza mpo na ntango oyo etyami ndelo te. ## .
Na mokolo oyo otɛlɛmaki na pembeni, na mokolo oyo bapaya bamemaki limpinga na ye ya basoda na bokangami  mpe ntango bapaya bakɔtaki na porte na ye  mpe babwakaki mbɛsɛ  mpo na Yerusaleme, yo mpe ozalaki lokola moko na bango. ## .
“Mpe osengelaki te kotala likambo yango na mokolo ya ndeko na yo,  na mokolo ya mawa na ye; mpe osengelaki te kosepela na libebi ya bana ya Yuda na mokolo ya libebi na bango;  mpe osengelaki te kofungola monɔkɔ na mokolo ya mpasi na bango. ## .
Osengelaki te koya na porte ya bato na ngai na mokolo ya likama na bango.  Yo, yo mpenza, osengelaki te kotala libebi na ye na mokolo ya likama na ye; mpe osengelaki te kosembolela bomɛngo na ye lobɔkɔ na mokolo ya likama na ye. ## .
Mpe osengelaki te kotɛlɛma na esika banzela ekutani, mpo na koboma bato na ye oyo bakimaki;  mpe osengelaki te kokaba bato na ye oyo babikaki na mokolo ya mpasi. ## .
Mpamba te mokolo Yehova akotɛmɛla bikólo nyonso ekómi pene.  Bakosala yo ndenge osalaki.  Misala oyo osalaki ekozongela motó na yo moko. ## .
Mpamba te bikólo nyonso ekomɛla ntango nyonso  ndenge bino bomɛlaki na ngomba mosantu na ngai. Bakomɛla mpe bakomɛla mpenza mpe bakokóma lokola nde bazalaki ata mokolo moko te. ## .
“Mpe baoyo nyonso bakobika bakozala na Ngomba Siona,  mpe yango ekokóma eloko moko mosantu,  mpe ndako ya Yakobo ekozwa biloko oyo basengeli kozwa. ## .
Mpe ndako ya Yakobo ekokóma mpenza mɔtɔ,  mpe ndako ya Yozefe lolemo ya mɔtɔ, mpe ndako ya Esau lokola matiti ya blé;  mpe bakotya bango mpenza mɔtɔ mpe bakozikisa bango. Mpe ata moto moko te ya ndako ya Esau akobika;  mpo Yehova ye moko nde alobi bongo. ## .
Mpe bakozwa mpenza Negebe, ɛɛ, etúká ya ngombangomba ya Esau,  mpe Shefela, ɛɛ, ya Bafilistia.  Mpe bakozwa mpenza mokili ya Efraime  mpe mokili ya Samaria,  mpe Benyamina akozwa mpenza Gileade. ## .
Mpe biloko oyo bato ya Kanana  bazwaki tii na Zarefate  ekokóma ya bato oyo bamemamaki na mboka mopaya, oyo bazalaki na kati ya mwa ngomba oyo basalá mpo na libateli,  elingi koloba, bana ya Yisraele. Mpe bato ya Yerusaleme oyo bamemamaki na mboka mopaya, baoyo bazalaki na Sefarade, bakozwa bingumba ya Negebe. ## .
“Mpe babikisi  bakomata mpenza na Ngomba Siona,  mpo na kosambisa etúká ya ngombangomba ya Esau;  mpe bokonzi ekokóma ya Yehova.” ## .
