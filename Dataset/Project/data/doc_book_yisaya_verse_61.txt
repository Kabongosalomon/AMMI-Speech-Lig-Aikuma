Elimo ya Yehova Nkolo Mokonzi-Oyo-Aleki-Nyonso ezali na ngai,  mpo Yehova atye ngai mafuta  mpo nayebisa bato ya komikitisa nsango malamu.  Atindi ngai nakanga mpota ya bato oyo bazoki na mitema,  nasakola bonsomi epai ya baoyo bakangami  mpe nafungola polele miso ya bato ya bolɔkɔ; ## .
nasakola mbula ya boboto oyo euti na Yehova  mpe mokolo Nzambe na biso akozongisa mabe;  nabɔndisa baoyo bazali kolela; ## .
napesa baoyo bazali kolela Siona, napesa bango eloko ya kolata na motó na esika ya putulu ya mɔtɔ,  mafuta ya nsai  na esika ya kolela, kazaka ya lisanzoli na esika ya elimo ya kolɛmba nzoto;  mpe ya solo, bakobenga bango banzete minene ya boyengebene,  elanga oyo Yehova aloná,  mpo akóma kitoko. ## .
Mpe bakotonga mpenza lisusu bisika oyo ebebisamá banda kala;  bakotɛlɛmisa bisika ya kalakala oyo etikalá mpamba,  mpe bakobongisa lisusu bingumba oyo ebebisamá,  bisika oyo etikalaki mpamba libota na libota. ## .
“Mpe bapaya bakotɛlɛma mpenza mpe bakobatela bitonga na bino,  mpe bato ya mboka mosusu  bakozala baloni-bilanga na bino mpe basali-bilanga na bino ya vinyo. ## .
Nde bino, bokobengama banganga-nzambe ya Yehova;  bakoloba ete bozali basaleli  ya Nzambe na biso.  Bokolya biloko ya bikólo,  mpe bokomikumisa na nkembo na bango. ## .
Na esika ya nsɔni na bino ekozala likabo mbala mibale,  mpe na esika ya kosambwa bakoganga na esengo mpo na likabo na bango.  Yango wana, bakozwa makabo mibale  na mokili na bango. Bakozala na esengo mpo na ntango oyo etyami ndelo te. ## .
Mpo ngai Yehova nalingi bosembo,  nayini moyibi ná kozanga boyengebene.  Mpe nakopesa lifuti na bango na bosembo,  mpe nakosalela bango kondimana oyo ekoumela mpo na ntango oyo etyami ndelo te. ## .
Mpe bana na bango bakoyebana na kati ya bikólo,  mpe bakitani na bango na kati ya bato ya bikólo. Baoyo nyonso bakomona bango bakoyeba bango  mpe bakoyeba ete bazali bana oyo Yehova apambolá.” ## .
Ya solo, nakosepela na Yehova.  Molimo na ngai ekozala na esengo na Nzambe na ngai.  Mpo alatisi ngai bilamba ya lobiko;  alíngi ngai kazaka ya boyengebene oyo ezangá mabɔkɔ,  lokola mobali ya libala oyo azali kotya eloko ya kolata na motó,  ndenge nganga-nzambe atyaka, mpe lokola mwasi ya libala oyo azali kolata biloko na ye ya kobongisa nzoto. ## .
Mpo ndenge mabele ebimisaka milona na yango ya sika, mpe ndenge elanga ebimisaka biloko oyo baloni kuna,  ndenge wana nde Yehova Nkolo Mokonzi-Oyo-Aleki-Nyonso akobimisa boyengebene  mpe lisanzoli liboso ya bikólo nyonso. ## .
