Bótala motindo ya bolingo  oyo Tata amoniseli biso, mpo tóbengama bana ya Nzambe;  mpe tozali bongo. Yango wana mokili  eyebaka biso te, mpo eyebi ye te. ## .
Bandeko ya bolingo, sikoyo tozali bana ya Nzambe,  kasi ndenge tokozala emonisami naino polele te.  Toyebi ete ntango ye akomonisama,  biso tokozala lokola ye,  mpamba te tokomona ye ndenge azali. ## .
Mpe moto nyonso oyo azali na elikya yango oyo etyami epai na ye amipɛtolaka,  ndenge mpenza moto wana azali pɛto. ## .
Moto nyonso oyo asalaka lisumu  azali mpe kobuka mibeko,  mpe na yango lisumu  nde kobuka mibeko. ## .
Boyebi mpe ete moto wana amonisamaki mpo na kolongola masumu na biso,  mpe lisumu moko te  ezali na kati na ye. ## .
Moto nyonso oyo azali kotikala na bomoko  elongo na ye asalaka lisumu te;  moto moko te oyo asalaka lisumu asilá komona ye to koyeba ye. ## .
Bana, moto akosa bino te; moto oyo asalaka makambo ya boyengebene azali moyengebene, ndenge moto wana mpe azali moyengebene. ## .
Moto oyo asalaka lisumu auti na Zabolo, mpamba te Zabolo azali kosala lisumu banda na ebandeli.  Ezali mpo na ntina oyo nde Mwana ya Nzambe amonisamaki polele,  elingi koloba, mpo na kobukabuka misala ya Zabolo. ## .
Moto nyonso oyo abotami na Nzambe asalaka lisumu te,  mpo momboto na Ye efandi na kati ya moto yango, mpe asalaka lisumu te, mpo abotami na Nzambe. ## .
Bana ya Nzambe ná bana ya Zabolo bayebanaka na likambo oyo: Moto nyonso oyo asalaka makambo ya boyengebene  te auti na Nzambe te, ndenge moko mpe moto oyo azali kolinga ndeko na ye te. ## .
Mpo oyo ezali nsango boyokaki banda na ebandeli:  ete tólinganaka; ## .
ezala te lokola Kaina, oyo autaki na moto mabe mpe abomaki  ndeko na ye. Mpe abomaki ye mpo na nini? Mpo misala na ye moko ezalaki mabe,  kasi oyo ya ndeko na ye ezalaki ya boyengebene. ## .
Bandeko, bókamwa te soki mokili ezali koyina bino. ## .
Toyebi ete tolongwe na liwa tokómi na bomoi,  mpo tolingaka bandeko.  Moto oyo alingaka te azali kofanda na kati ya liwa. ## .
Moto nyonso oyo azali koyina  ndeko na ye azali mobomi,  mpe boyebi ete mobomi  moko te azali na bomoi ya seko na kati na ye. ## .
Na likambo oyo nde toyebi bolingo,  mpo moto wana akabaki molimo na ye mpo na biso;  mpe biso tosengeli kokaba milimo na biso mpo na bandeko na biso. ## .
Kasi moto nyonso oyo azali na biloko ya kobikela ya mokili oyo  mpe amoni ndeko na ye azali kokelela  mpe atako bongo akangeli ye mpenza motema,*  ndenge nini bolingo ya Nzambe ekoki kofanda na kati na ye? ## .
Bana, tólingaka,  na maloba te mpe na lolemo te,  kasi na misala  mpe na solo. ## .
Na likambo oyo nde tokoyeba ete touti na solo,  mpe tokondimisa mitema na biso liboso na ye ## .
na likambo nyonso oyo mitema na biso ezali kokweisa biso,  mpo Nzambe azali monene koleka mitema na biso mpe ayebi makambo nyonso. ## .
Bandeko ya bolingo, soki mitema na biso ezali kokweisa biso te, tozali koloba polele mpe na bosembo liboso ya Nzambe; ## .
mpe nyonso oyo tosɛngaka, tozwaka yango epai na ye,  mpo tozali kotosa mibeko na ye mpe tozali kosala makambo oyo esepelisaka ye. ## .
Ɛɛ, mobeko na ye yango oyo: ete tóndima nkombo ya Mwana na ye Yesu Kristo  mpe tólinganaka,  kaka ndenge apesaki biso mobeko. ## .
Lisusu, moto oyo azali kotosa mibeko na ye azali kotikala na bomoko elongo na ye, mpe ye na bomoko elongo na moto wana;  mpe na likambo yango tozali koyeba ete ye atikali na bomoko elongo na biso,  mpo na elimo  oyo apesaki biso. ## .
