Bongo sikoyo Ee Yakobo, talá oyo Yehova alobi, Mozalisi na yo,  mpe Moto oyo asalaki yo,  Ee Yisraele: “Kobanga te, mpo nasikoli yo.  Nabengi yo na nkombo na yo.  Ozali wa ngai. ## .
Soki oleki na mai,  nakozala elongo na yo;  mpe soki oleki na bibale, ekozindisa yo te.  Soki otamboli na mɔtɔ, okozika te, lolemo ya mɔtɔ mpe ekotumba yo te. ## .
Mpo nazali Yehova Nzambe na yo, Mosantu ya Yisraele, Mobikisi na yo.  Napesi Ezipito ezala lisiko na yo,  Etiopi  mpe Seba na esika na yo. ## .
Lokola ozali na motuya na miso na ngai,  emonani ete ozali na lokumu, mpe ngai nalingi yo.  Mpe nakopesa bato na esika na yo, mpe bituluku ya bato ya bikólo na esika ya molimo na yo. ## .
“Kobanga te, mpo nazali elongo na yo.  Nakoya na momboto na yo uta epai moi ebimaka, mpe nakoyanganisa bino uta epai moi elalaka. ## .
Nakoloba na nɔrdi  ete: ‘Tiká!’ mpe na sudi ete: ‘Kopekisa te. Yaká na bana na ngai ya mibali uta na mosika, mpe na bana na ngai ya basi uta na nsuka ya mabele, ## .
moto nyonso oyo abengami na nkombo na ngai  mpe oyo nazalisá mpo na nkembo na ngai,  oyo nakelá, ɛɛ, oyo nasalá.’ ## .
“Bóya na bato oyo bakufá miso atako bazali na miso, mpe bato oyo bakufá matoi atako bazali na matoi. ## .
Bato ya bikólo báyangana esika moko, mpe bituluku ya bato ya bikólo báyangana.  Nani na kati na bango akoki koyebisa yango?  To bango bakoki nde koyebisa biso makambo ya liboso?  Bábimisa batatoli na bango,  mpo bátángama bayengebene, to báyoka mpe báloba ete: ‘Ezali solo!’” ## .
“Bino bozali batatoli na ngai,”  yango nde liloba ya Yehova, “ɛɛ mosaleli na ngai oyo naponi,  mpo bóyeba  mpe bóndimela ngai,  mpe bókanga ntina ete Ngai nazali kaka ndenge nazalaka.  Liboso na ngai Nzambe moko te asalemaki,  mpe nsima na ngai mosusu azali te. ## .
Ngai—nazali Yehova,  mpe longola ngai mobikisi mosusu azali te.” ## .
“Ngai moko nasakoli mpe nabikisi mpe nayebisi yango,  wana nzambe mopaya ata moko te azalaki na kati na bino.  Yango wana, bino bozali batatoli na ngai,”  yango nde liloba ya Yehova, “mpe ngai nazali Nzambe. ## .
Lisusu, ntango nyonso Ngai nazali kaka ndenge nazalaka;  mpe moto moko te akoki kobikisa na lobɔkɔ na ngai.  Nakosala,  mpe nani akoki kozongisa lobɔkɔ na ngai nsima?” ## .
Talá oyo Yehova, Mobikisi na bino,  Mosantu ya Yisraele,  alobi: “Mpo na bino, nakotinda bato na Babilone mpe nakokitisa bikangiseli ya bolɔkɔ,  mpe nakokitisa Bakaladea na bamasuwa mpe bakoganga na kolela. ## .
Nazali Yehova Mosantu na bino,  Mozalisi ya Yisraele,  Mokonzi na bino.” ## .
Talá oyo Yehova alobi, ye Moto asalaka nzela na mbu mpe balabala na mai ya makasi, ## .
ye Moto abimisaka na mbala moko likalo ya etumba mpe mpunda, limpinga ya basoda mpe bato ya makasi:  “Bakolala na nse.  Bakotɛlɛma te.  Bakobomama mpenza.  Bakobomama lokola nsinga ya lini ya mwinda.” ## .
“Bókanisa makambo ya liboso lisusu te, mpe bótya likebi na bino na makambo ya kala te. ## .
Talá! Nazali kosala likambo moko ya sika.  Sikoyo elingi kobima. Bokoyeba yango, boye te?  Ya solo mpenza, nakotya nzela na esobe,  bibale na mokili ekauká. ## .
Nyama ya zamba oyo efandaka na esobe, bambulú ná bamaligbanga  ekokumisa ngai;  mpo nakopesa mai ata na esobe, bibale na mokili ekauká,  mpo na komɛlisa bato na ngai, moto oyo naponi, ## .
bato oyo nasalá mpo na ngai moko, mpo báyebisa lisanzoli na ngai. ## .
“Kasi obengi ngai te, Ee Yakobo,  mpo olɛmbi ngai, Ee Yisraele. ## .
Omemeli ngai te bampate ya makabo na yo ya kotumba mobimba, mpe okumisi ngai te na bambeka na yo.  Natindi yo te ete osalela ngai na likabo, nalɛmbisi yo mpe te na olibana. ## .
Osombeli ngai nkokó ya nsolo mpimbo  na mbongo te; mpe otondisi ngai te na mafuta ya bambeka na yo.  Ya solo mpenza, opusi ngai nasala mpo na masumu na yo; olɛmbisi ngai na mabunga na yo. ## .
“Ngai—Ngai nde Moto nazali kosilisa  misala na yo ya kobuka mibeko  mpo na ngai moko,  mpe nakokanisa lisusu masumu na yo te. ## .
Kundolelá ngai; tósamba;  lobá likambo ndenge oyebi yango mpo ozala na elonga. ## .
Tata na yo, oyo ya liboso, asali lisumu,  mpe balobeli na yo moko babuki mobeko na ngai. ## .
Yango wana, nakokómisa bankumu ya esika mosantu eloko mpamba, mpe nakokaba Yakobo lokola moto oyo asengeli kobebisama, mpe Yisraele na maloba ya kofinga. ## .
