Nzokande, bandeko, mpo na oyo etali makabo ya elimo,  nalingi te ete bózanga boyebi. ## .
Boyebi ete ntango bozalaki bato ya bikólo,  bozalaki kotika bámema bino epai ya bikeko  oyo elobaka te,  ndenge kaka bozalaki komemama. ## .
Na yango, nalingi bóyeba ete moto, ntango azali koloba na nzela ya elimo ya Nzambe, alobaka te ete: “Yesu alakelami mabe!”  mpe moto akoki koloba te ete: “Yesu azali Nkolo!” soki na nzela ya elimo santu te. ## .
Nzokande, makabo ezali ndenge na ndenge,  kasi elimo ezali kaka moko; ## .
mpe misala ya kosunga bato ezali ndenge na ndenge,  mpe atako bongo Nkolo azali kaka moko; ## .
mpe misala ezali ndenge na ndenge,  mpe atako bongo Nzambe azali kaka moko  oyo azali kosala misala nyonso wana na kati ya bato nyonso. ## .
Kasi elimo emonisamaka epai ya moto na moto mpo na litomba moko boye. ## .
Na ndakisa, elobeli ya bwanya  epesami epai ya mosusu na nzela ya elimo, elobeli ya boyebi  epai ya mosusu na kolanda elimo wana kaka, ## .
na mosusu kondima  na nzela ya elimo wana kaka, na mosusu makabo ya kobikisa  na nzela ya elimo yango kaka, ## .
na mosusu mpe kosala misala ya nguya,  na mosusu bisakweli,  na mosusu bososoli  ya maloba oyo euti na elimo,  na mosusu minɔkɔ ndenge na ndenge,  mpe na mosusu kolimbola  minɔkɔ. ## .
Kasi misala nyonso wana, elimo kaka moko nde esalaka yango,  ekabelaka  moto na moto ndenge yango moko elingi. ## .
Mpo kaka ndenge nzoto ezalaka moko, kasi na binama mingi, mpe binama nyonso ya nzoto yango, atako ezalaka mingi, ezali nzoto kaka moko,  Kristo mpe azali bongo. ## .
Mpo, ya solo mpenza, na nzela ya elimo kaka moko biso nyonso tobatisami  na nzoto kaka moko, Bayuda to Bagrɛki, baombo to bato ya bonsomi, bamɛlisaki  mpe biso nyonso elimo kaka moko. ## .
Mpo nzoto, ya solo, ezalaka enama moko te, kasi mingi. ## .
Soki lokolo elobi: “Mpo nazali lobɔkɔ te, nazali eteni ya nzoto te,” ezali te mpo na bongo nde ekotika kozala eteni ya nzoto. ## .
Mpe soki litoi elobi ete: “Mpo nazali liso te, nazali eteni ya nzoto te,” ezali te mpo na bongo nde ekotika kozala eteni ya nzoto. ## .
Soki nzoto mobimba ezalaki liso, likoki ya koyoka elingaki kozala wapi? Soki mobimba na yango ezalaki litoi, likoki ya koyoka nsolo elingaki kozala wapi? ## .
Kasi sikoyo Nzambe atye binama na nzoto yango, mokomoko na yango, ndenge asepelaki. ## .
Soki yango nyonso ezalaki enama kaka moko,  nzoto elingaki kozala wapi? ## .
Nde sikoyo binama ezali mingi,  kasi nzoto kaka moko. ## .
Liso ekoki te koloba na lobɔkɔ ete: “Nazali na mposa na yo te”; to, lisusu, motó ekoki te koloba na makolo ete: “Nazali na mposa na bino te.” ## .
Kasi ezalaka kutu nde boye: binama ya nzoto oyo emonanaka lokola ete ezali ya bolɛmbu  ezalaka na ntina mingi, ## .
mpe biteni ya nzoto oyo tomonaka ete ezali ya lokumu moke, tolatisaka yango lokumu mingi koleka,  mpe na ndenge yango biteni na biso ya nsɔni ezalaka na kitoko mingi koleka, ## .
nzokande biteni na biso ya kitoko ezalaka na mposa ya eloko te. Atako bongo, Nzambe asangisaki biteni ya nzoto, apesi lokumu mingi koleka na eteni oyo ezalaki kozanga yango, ## .
mpo bokabwani ezala na nzoto te, kasi ete enama na enama ezala na lobanzo ndenge moko mpo na enama mosusu. ## .
Mpe soki enama moko ezali koyoka mpasi, binama nyonso mosusu ezali mpe koyoka mpasi  elongo na yango; to soki enama moko ekumisami,  binama mosusu nyonso mpe esepelaka elongo na yango. ## .
Nzokande, bino bozali nzoto ya Kristo, mpe bino nyonso, mokomoko, bozali binama. ## .
Mpe Nzambe atye bato oyo na kati ya lisangá:  ya liboso bantoma;  ya mibale basakoli;  ya misato bateyi;  na nsima misala ya nguya;  na nsima makabo ya kobikisa;  misala ya kosunga,  makoki ya kokamba,  minɔkɔ ndenge na ndenge. ## .
Bango nyonso te bazali bantoma, boye te? Bango nyonso te bazali basakoli, boye te? Bango nyonso te bazali bateyi, boye te? Bango nyonso te basalaka misala ya nguya, boye te? ## .
Bango nyonso te bazali na makabo ya kobikisa, boye te? Bango nyonso te balobaka na minɔkɔ mosusu,  boye te? Bango nyonso te bazali babongoli,  boye te? ## .
Kasi bókoba koluka na molende makabo oyo eleki minene.  Nzokande, nalingi kolakisa bino nzela oyo eleki nyonso. ## .
