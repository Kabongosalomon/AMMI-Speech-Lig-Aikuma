Nani andimeli likambo oyo toyoki?  Bongo lobɔkɔ ya Yehova  emonisami epai ya nani? ## .
Mpe akobima lokola mwa nzete  liboso ya moto, mpe lokola mosisa oyo ezali kobima na mokili oyo ezangá mai. Azali engambe te, na nkembo mpe te;  mpe ntango tokomona ye, lolenge na ye ekopesa biso mposa ya kolinga ye te. ## .
Azalaki kotyolama mpe bato bazalaki kokima ye,  moto oyo asengelaki komona mpasi mpe komesana na maladi.  Mpe ezalaki lokola nde tozali koboya kotala elongi ya moto moko boye.  Atyolamaki, mpe tomonaki ye mpamba. ## .
Ya solo, amemaki nde bamaladi na biso;  mpe akumbaki bampasi na biso.  Kasi biso tomonaki ete azali moto oyo Nzambe apesi etumbu,  abɛti  mpe amonisi mpasi. ## .
Kasi atɔbɔlamaki  mpo na misala na biso ya kobuka mibeko;  anyatamaki mpo na mabunga na biso.  Etumbu oyo esengelaki mpo na kimya na biso ezalaki likoló na ye,  mpe mpo na bampota  na ye tobiki. ## .
Tozalaki koyengayenga biso nyonso lokola bampate;  tozalaki kobaluka moto na moto na nzela na ye moko; mpe Yehova ye moko asali ete libunga na biso nyonso ekwela moto wana. ## .
Batyaki ye mpanzi likoló mingi,  mpe atikaki bámonisa ye mpasi;  kasi afungolaki monɔkɔ te. Bamemaki ye lokola mpate oyo ekei kobomama,  mpe lokola mpate ya mwasi oyo elelaka te liboso ya bakati-nsuki na yango, ye mpe afungolaki monɔkɔ te. ## .
Basambisaki ye na bosembo te yango wana anyokwamaki mpe alongolamaki;  mpe nani akoluka koyeba makambo ya libota na ye?  Mpo alongolamaki  na mokili ya bato ya bomoi.  Abɛtamaki kobɛtama  mpo bato na ngai babukaki mibeko. ## .
Mpe ntango akokufa, akosala lilita na ye esika moko na bato mabe,  mpe esika moko na bazwi,  atako asalaki mobulu te  mpe lokuta ezalaki na monɔkɔ na ye te. ## .
Kasi Yehova ye moko asepelaki konyata ye;  akómisaki ye moto ya maladi.  Soki okómisi molimo na ye likabo ya ngambo,  akomona bana na ye,  akoyeisa mikolo na ye molai,  mpe na lobɔkɔ na ye, likambo oyo esepelisaka  Yehova ekolonga. ## .
Mpo na mpasi ya molimo na ye, akomona bolamu,  akotonda.  Na nzela ya boyebi na ye, moyengebene, mosaleli na ngai,  akomemela bato mingi ezaleli ya boyengebene;  mpe ye moko akomema mabunga na bango. ## .
Yango wana nakopesa ye likabo elongo na ebele ya bato,  mpe na bato ya nguya nde akokabola biloko oyo epunzami,  mpamba te asopaki molimo na ye kino na liwa,  mpe atángamaki nde elongo na bato oyo babukaka mibeko;  mpe ye moko amemaki lisumu ya bato ebele,  mpe akómaki kokɔtela bato oyo babukaka mibeko. ## .
