Mpo nalingi bóyeba etumba  monene oyo nazali kobunda mpo na bino mpe mpo na baoyo bazali na Laodikia  mpe mpo na baoyo nyonso bamoná naino elongi na ngai te na miso, ## .
mpo mitema na bango ebɔndisama,  mpo básangana liboke moko na boyokani mpenza na bolingo  mpe mpo na kozwa bomɛngo nyonso oyo euti na kotya motema oyo batye mpenza na makambo bayebi,  mpo na kokóma na boyebi ya solosolo ya sekele mosantu ya Nzambe, elingi koloba, Kristo. ## .
Biloko nyonso ya motuya ya bwanya mpe ya boyebi ebombami malamu mpenza na kati na ye. ## .
Likambo wana nazali koloba yango mpo moto moko te akosa bino na maloba ya kondimisa. ## .
Mpo atako na mosuni nazali te, na elimo nazali elongo na bino,  nazali kosepela mpe nazali komona ndenge makambo ezali na molɔngɔ  na kati na bino mpe bokasi ya kondima  na bino epai ya Kristo. ## .
Na yango, lokola boyambi Kristo Yesu Nkolo, bókoba kotambola na bomoko  elongo na ye, ## .
kopika misisa  mpe kotongama  na kati na ye mpe kotɛlɛma ngwi na kondima,  ndenge kaka boteyamaki, wana botondi mpenza na kondima ntango bozali kopesa matɔndi. ## .
Bókeba: mbala mosusu moto moko akoki komema  bino lokola nyama na ye ya kolya na nzela ya filozofi  mpe na bokosi ya mpambampamba  na kolanda mimeseno ya bato, na kolanda makambo mikemike  ya mokili kasi na kolanda Kristo te; ## .
mpo bonzambe  mobimba  efandi na kati na ye. ## .
Mpe na yango bino botondi na nyonso na nzela na ye, oyo azali mokonzi ya guvɛrnema nyonso mpe ya bokonzi nyonso. ## .
Na boyokani  oyo bosali na ye, bokatamaki mpe ngenga,  kokatama ngenga oyo bakataka na mabɔkɔ te, oyo balongolaka mosuni ya nzoto,  kasi na kokatama ngenga oyo ezali ya Kristo, ## .
mpo bokundamaki elongo na ye na batisimo  na ye, mpe na boyokani oyo bosali na ye, bolamwisamaki  mpe elongo, na nzela ya kondima  na bino na nguya  ya Nzambe, oyo alamwisaki ye uta na bakufi. ## .
Lisusu, atako bokufaki mpo na mabunga na bino mpe mpo bokatamaki ngenga te na nzoto na bino ya mosuni, Nzambe azongisaki bino na bomoi elongo na ye.  Alimbisaki biso mabunga na biso  nyonso na boboto mpenza ## .
mpe abomaki  mokanda oyo ekomamá na mabɔkɔ,  oyo ezalaki kokweisa biso, oyo ezalaki na mibeko  mpe oyo ezalaki kotɛmɛla biso;  mpe Ye alongoli yango na ndenge abaki yango nsɛtɛ  na nzete ya mpasi. ## .
Atikaki baguvɛrnema mpe bakonzi  bolumbu, alakisaki bango liboso ya bato nyonso ete alongi bango,  wana azalaki kotambwisa bango na molɔngɔ ya balongi  na nzela ya nzete yango. ## .
Na yango, moto asambisa bino te  mpo na kolya mpe komɛla  to mpo na fɛti  moko boye to mpo na kokumisa sanza ya sika  to mpe mpo na sabata; ## .
mpo makambo wana ezali elili  ya makambo oyo ekoya, kasi bosolo  ezali nde epai ya Kristo. ## .
Moto moko te azangisa  bino libonza,  ye oyo asepelaka na komikitisa ya lokuta mpe na motindo moko boye ya losambo ya baanzelu, oyo “apikami” na makambo oyo ye amoni, oyo avimbi na lolendo kozanga ntina mpenza na makanisi na ye ya mosuni, ## .
nzokande akangami na motó  te, na moto oyo na nzela na ye, nzoto mobimba, lokola eleisami mpe esangani liboke moko na boyokani mpenza  na lisalisi ya matonga mpe na bikanganeli na yango, ezali kokoba kokola na bokoli oyo Nzambe apesaka. ## .
Soki bokufaki  esika moko na Kristo na makambo mikemike  ya mokili,  mpo na nini bino, lokola nde bofandi na mokili, bomitye lisusu na nse ya mibeko  oyo: ## .
“Kozwa te, mpe komeka te,  mpe kosimba te,” ## .
mpo na biloko oyo esengeli yango nyonso kobeba soki basaleli yango, na kolanda mibeko mpe na mateya ya bato? ## .
Ya solo, makambo wana emonanaka lokola ezali makambo ya bwanya, na nzela ya losambo oyo moto amityeli ye moko mpe komikitisa ya lokuta, konyokola nzoto makasi;  kasi ezali ata na ntina moko te mpo na kobundisa mposa ya nzoto. ## .
