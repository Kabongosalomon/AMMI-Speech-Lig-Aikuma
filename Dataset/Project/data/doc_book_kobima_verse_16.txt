Na nsima balongwaki na Elime,  mpe nsukansuka liyangani mobimba ya bana ya Yisraele ekómaki na esobe ya Sine,  oyo ezali kati na Elime mpe Sinai, na mokolo ya zomi na mitano ya sanza ya mibale nsima ya kobima na bango na mokili ya Ezipito. ## .
Mpe liyangani mobimba ya bana ya Yisraele ebandaki koimaima mpo na Moize mpe Arona na esobe. ## .
Mpe bana ya Yisraele bazalaki koloba na bango ete: “Soki lobɔkɔ ya Yehova ebomaka biso  na mokili ya Ezipito wana tofandaki pene na banzungu ya misuni ya nyama,  wana tozalaki kolya mampa ndenge tolingi, mpo bobimisi biso mpe bokɔtisi biso na esobe oyo mpo na koboma lisangá oyo mobimba na nzala.” ## .
Bongo Yehova alobaki na Moize ete: “Talá nazali konɔkisela bino mampa longwa na likoló;  mpe bato basengeli kobima mpe kolɔkɔta moto na moto ndambo oyo ekoki na ye mokolo na mokolo,  mpo natya bango na komekama mpo na komona soki bakotambola na mobeko na ngai to te. ## .
Mpe ekosalema mpenza boye: na mokolo ya motoba  basengeli kobongisa oyo bakomema, mpe yango ekozala oyo balɔkɔtaka mokolo na mokolo, mbala mibale.” ## .
Bongo Moize ná Arona balobaki na bana nyonso ya Yisraele ete: “Na mpokwa bokoyeba mpenza ete ezali Yehova nde abimisi bino na mokili ya Ezipito. ## .
Mpe na ntɔngɔ bokomona mpenza nkembo ya Yehova,  mpamba te ayoki koimaima na bino na ntina na Yehova. Mpe biso tozali banani mpo boimaima mpo na biso?” ## .
Mpe Moize alobaki lisusu ete: “Ekozala ntango Yehova akopesa bino mosuni na mpokwa mpe mampa na ntɔngɔ oyo bokolya ndenge bolingi, mpamba te Yehova ayoki koimaima na bino oyo bozali koimaima mpo na ye. Mpe biso nde banani? Bozali koimaima mpo na biso te, kasi nde mpo na Yehova.” ## .
Mpe Moize alobaki lisusu na Arona ete: “Lobá na liyangani mobimba ya bana ya Yisraele ete: ‘Bóbɛlɛma liboso ya Yehova, mpamba te ayoki koimaima na bino.’” ## .
Bongo esalemaki boye: ntango kaka Arona alobaki na liyangani mobimba ya bana ya Yisraele, babalukaki mpe batalaki na epai ya esobe, mpe, talá! nkembo ya Yehova emonanaki na kati ya lipata. ## .
Bongo Yehova alobaki lisusu na Moize ete: ## .
“Nayoki koimaima ya bana ya Yisraele.  Lobá na bango ete: ‘Na mpokwa, liboso molili ekɔta,* bokolya mosuni mpe na ntɔngɔ bokotonda na mampa;  mpe bokoyeba mpenza ete nazali Yehova Nzambe na bino.’” ## .
Na yango esalemaki boye: na mpokwa bandɛkɛ na nkombo kayɛ  ebandaki komata mpe kozipa kaa, mpe na ntɔngɔ mamwɛ ebimaki etondani na mabele mpe ezingaki kaa. ## .
Nsukansuka, mamwɛ oyo etondanaki elimwaki mpe talá eloko moko ya moke oyo ebukanaka mpambampamba  ezalaki na etando ya esobe, eloko yango ezalaki moke mpenza lokola matandala ya mikemike  na mabele. ## .
Ntango bana ya Yisraele bamonaki yango, babandaki kolobana bango na bango ete: “Oyo nini?” Mpo bayebaki yango te. Na yango Moize alobaki na bango ete: “Ezali mampa oyo Yehova apesi bino mpo na kolya. ## .
Talá etinda oyo Yehova apesi: ‘Bólɔkɔta ndambo na yango, moto na moto na kotalela oyo akoki kolya. Bokozwa omɛrɛ  moko mpo na moto mokomoko engebene motángo ya milimo oyo moko na moko na bino azali na yango na kati ya hema na ye.’” ## .
Mpe bana ya Yisraele babandaki kosala bongo; mpe babandaki kolɔkɔta yango, bamosusu balɔkɔtaki mingi mpe bamosusu balɔkɔtaki moke. ## .
Ntango bazalaki komeka yango na omɛrɛ, oyo alɔkɔtaki mingi azwaki mingi koleka te mpe oyo alɔkɔtaki moke azangaki te.  Balɔkɔtaki moto na moto na kotalela oyo akoki kolya. ## .
Bongo Moize alobaki na bango ete: “Moto moko atika ndambo na yango tii na ntɔngɔ te.” ## .
Kasi bayokelaki Moize te. Ntango bato mosusu bazalaki kotika ndambo na yango tii na ntɔngɔ, yango ebotaki nkusu mpe ezalaki kobimisa nsolo mabe;  bongo Moize asilikelaki bango. ## .
Mpe bazalaki kolɔkɔta yango ntɔngɔ  nyonso na kotalela oyo moto na moto akokaki kolya. Ntango moi ezalaki kongala, yango ezalaki konyangwa. ## .
Mpe esalemaki boye: na mokolo ya motoba balɔkɔtaki mampa mbala mibale,  omɛrɛ mibale mpo na moto moko. Bongo bankumu nyonso ya liyangani bayaki mpe bayebisaki yango Moize. ## .
Na yango alobaki na bango ete: “Yango nde Yehova alobi. Lobi ekozala molulu ya sabata, ya sabata moko mosantu mpo na Yehova.  Oyo bokoki kotumba, bótumba, mpe oyo bokoki kotɔkisa, bótɔkisa,  mpe nyonso oyo etikali, bóbomba yango mpe bóbatela yango tii na ntɔngɔ.” ## .
Na yango, babombaki yango tii na ntɔngɔ, kaka ndenge Moize apesaki mitindo; mpe yango ebimisaki nsolo mabe te mpe nkusu ebimaki na kati na yango te. ## .
Bongo Moize alobaki ete: “Bólya yango lelo, mpamba te lelo ezali sabata  mpo na Yehova. Lelo bokozwa yango na esobe te. ## .
Mikolo motoba bokolɔkɔta yango, kasi mokolo ya nsambo ezali sabata.  Na mokolo wana, yango ekozala te.” ## .
Kasi, esalemaki boye: na mokolo ya nsambo bato mosusu babimaki kolɔkɔta yango, kasi bamonaki yango te. ## .
Na yango Yehova alobaki na Moize ete: “Kino ntango nini bokoboya kotosa masɛngami na ngai mpe mibeko na ngai? ## .
Bósimba likambo oyo ete Yehova apesi bino sabata.  Yango wana, na mokolo ya motoba, azali kopesa bino mampa ya mikolo mibale. Bófanda moto na moto na esika na ye.  Moto moko abima na esika na ye na mokolo ya nsambo te.” ## .
Mpe bato babandaki kotosa sabata na mokolo ya nsambo. ## .
Mpe ndako ya Yisraele ebandaki kobenga yango “mana.” Mpe yango ezalaki mpɛmbɛ lokola mbuma ya koriandre, mpe elɛngi na yango ezalaki lokola oyo ya bagato ya papala esalemi na mafuta ya nzoi. ## .
Bongo Moize alobaki ete: “Talá etinda oyo Yehova apesi: ‘Bótondisa yango omɛrɛ moko mpe bóbomba yango na boumeli ya mabota na bino,  mpo bámona mampa oyo naleisaki bino na esobe ntango nazalaki kobimisa bino na mokili ya Ezipito.’” ## .
Na yango Moize alobaki na Arona ete: “Kamatá elokó mpe tyá kati na yango omɛrɛ oyo etondi na mana mpe tyá yango liboso ya Yehova mpo ebombama na boumeli ya mabota na bino.” ## .
Kaka ndenge Yehova apesaki Moize etinda, Arona atyaki yango liboso ya Litatoli  mpo ebombama. ## .
Mpe bana ya Yisraele balyaki mana mbula ntuku minei (40),  tii ntango bakómaki na mokili oyo bato bafandi.  Mana ezalaki eloko oyo bazalaki kolya tii ntango bakómaki na ndelo ya mokili ya Kanana. ## .
Omɛrɛ moko ezali efa moko kabolá na zomi. ## .
