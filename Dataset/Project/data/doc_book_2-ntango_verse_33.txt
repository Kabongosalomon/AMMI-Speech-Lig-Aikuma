Manase  azalaki na mbula zomi na mibale ntango abandaki koyangela, mpe ayangelaki mbula ntuku mitano na mitano (55) na Yerusaleme. ## .
Mpe asalaki oyo ezali mabe na miso ya Yehova,  na kolanda makambo oyo eyinamá  ya bikólo oyo Yehova abenganaki liboso ya bana ya Yisraele. ## .
Bongo atongaki lisusu bisika oyo etombwaná  oyo tata na ye Hizikiya akweisaki,  mpe atɛlɛmiselaki Babaala  bitumbelo  mpe asalaki banzete ya losambo,  mpe abandaki kogumbamela  limpinga nyonso ya likoló  mpe kosalela yango. ## .
Mpe atongaki bitumbelo  na ndako ya Yehova, oyo Yehova alobaki mpo na yango ete: “Nkombo na ngai ekozala na Yerusaleme mpo na ntango oyo etyami ndelo te.” ## .
Mpe lisusu atongelaki limpinga nyonso ya likoló bitumbelo  na mapango mibale  ya ndako ya Yehova. ## .
Mpe ye moko alekisaki bana na ye mbeka na mɔtɔ  na lobwaku ya mwana ya Hinome,  mpe asalaki misala ya maji  mpe asalelaki misala ya kosakola makambo oyo ebombaná  mpe asalaki misala ya bonganga-nkisi  mpe atyaki bato oyo basololaka na bilimo  ná bato oyo basalaka mosala ya kosakola makambo oyo ekoya.  Asalaki makambo mingi mpenza ya mabe na miso ya Yehova, mpo na kosilikisa ye. ## .
Lisusu, atyaki ekeko oyo eyemami  oyo asalaki na ndako ya Nzambe ya solo,  oyo mpo na yango Nzambe alobaki na Davidi mpe na mwana na ye Salomo ete: “Na ndako oyo mpe na Yerusaleme, oyo naponi  kati na mabota nyonso ya Yisraele, nakotya nkombo na ngai  mpo na ntango oyo etyami ndelo te. ## .
Mpe nakolongola lokolo ya Yisraele lisusu te na mabele oyo napesaki  bankɔkɔ na bango,  soki bakebi ete básala na kolanda mitindo nyonso oyo napesaki bango  na oyo etali mobeko  nyonso ná malako  ná bikateli ya lisambisi  na lobɔkɔ ya Moize.” ## .
Mpe Manase  azalaki se kobenda na mayele Yuda  mpe bato oyo bafandi na Yerusaleme mpo na kosala mabe koleka  bikólo oyo Yehova asilisaki nyɛɛ liboso ya bana ya Yisraele. ## .
Mpe Yehova azalaki se koloba na Manase mpe na bato na ye, kasi bazalaki kotya likebi te. ## .
Nsukansuka, Yehova amemelaki bango  bakonzi ya limpinga ya mokonzi ya Asiri,  bongo bazwaki Manase na mabulu,  mpe bakangaki  ye na bikangeli mibale ya motako mpe bamemaki ye na Babilone. ## .
Mpe ntango kaka akómaki na mpasi,  akitisaki Yehova Nzambe na ye motema  mpe amikitisaki  mingi mpo na Nzambe ya bankɔkɔ na ye. ## .
Mpe azalaki kobondela Ye, bongo Ye andimaki libondeli  ya Manase mpe ayokaki lilɔmbɔ na ye mpo na kondimama mpe azongisaki ye na Yerusaleme na bokonzi na ye;  mpe Manase ayaki koyeba ete Yehova azali Nzambe ya solo. ## .
Mpe nsima na yango, atongaki efelo moko ya libándá  mpo na Sité ya Davidi,  na wɛsti ya Gihone,  na lobwaku ya mokɛli mpe ekendaki tii na Porte ya Mbisi,  mpe alekisaki yango tii na Ofele  mpe amatisaki yango molai mpenza. Lisusu, atyaki bakonzi ya limpinga ya basoda na bingumba nyonso ya Yuda oyo ebatelami makasi. ## .
Mpe alongolaki banzambe ya bapaya  mpe ekeko  na ndako ya Yehova mpe bitumbelo  nyonso oyo atongaki na ngomba ya ndako ya Yehova mpe na Yerusaleme mpe na nsima, abwakaki yango libándá ya engumba. ## .
Lisusu, abongisaki etumbelo ya Yehova  mpe abandaki kopesa likoló na yango bambeka ya boyokani  mpe bambeka ya kozongisa matɔndi  mpe alobaki lisusu na Yuda ete básalela Yehova Nzambe ya Yisraele. ## .
Atako bongo, bato bazalaki naino kopesa mbeka na bisika oyo etombwaná;  kasi ezalaki mpo na Yehova Nzambe na bango. ## .
Makambo mosusu ya Manase mpe libondeli  na ye oyo abondelaki Nzambe na ye mpe maloba ya bamoni-bimonaneli  oyo bazalaki koloba na ye na nkombo ya Yehova Nzambe ya Yisraele, talá ezali na kati ya makambo ya bakonzi ya Yisraele. ## .
Libondeli  na ye ná ndenge lilɔmbɔ  na ye endimamaki, lisumu  na ye nyonso ná kozanga bosembo na ye,  bipai nyonso oyo atongaki bisika oyo etombwaná  mpe atyaki banzete ya losambo  ná bikeko oyo eyemami  liboso amikitisa,  talá ekomami kati na maloba ya bamoni-bimonaneli na ye. ## .
Nsukansuka, Manase alalaki esika moko na bankɔkɔ na ye,  mpe bakundaki  ye na ndako na ye; mpe mwana na ye Amone  abandaki koyangela na esika na ye. ## .
Amone  azalaki na mbula ntuku mibale na mibale (22) ntango abandaki koyangela, mpe ayangelaki mbula mibale na Yerusaleme. ## .
Mpe asalaki oyo ezali mabe na miso ya Yehova,  ndenge tata na ye Manase asalaki;  mpe Amone apesaki mbeka  na bikeko nyonso oyo eyemami  oyo tata na ye Manase  asalaki, mpe azalaki kosalela yango. ## .
Mpe amikitisaki te  mpo na Yehova ndenge tata na ye Manase amikitisaki,  mpo Amone nde moto oyo abakisaki ngambo koleka. ## .
Nsukansuka, basaleli na ye basalelaki ye likita  mpe babomaki ye na ndako na ye moko. ## .
Kasi bato ya mokili babomaki  bato nyonso oyo basalelaki Mokonzi Amone  likita,  mpe na nsima, bato  ya mokili bakómisaki mwana na ye Yosiya  mokonzi na esika na ye. ## .
