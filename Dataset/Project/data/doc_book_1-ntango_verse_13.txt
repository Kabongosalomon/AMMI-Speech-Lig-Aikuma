Mpe Davidi alukaki makanisi epai ya bakonzi ya bato nkóto nkóto mpe ya bato nkama nkama mpe epai ya bakambi nyonso; ## .
Na nsima Davidi alobaki na lisangá mobimba ya Yisraele boye: “Soki emonani malamu na miso na bino mpe soki endimami na Yehova Nzambe na biso, tótinda bato epai ya bandeko na biso oyo batikali na mabele nyonso ya Yisraele  mpe, elongo na bango, epai ya banganga-nzambe  ná Balevi  na bingumba  na bango ná bisika ya koleisa banyama matiti, mpo báyangana epai na biso. ## .
Bongo tómema sanduku  ya Nzambe na biso tii epai na biso.” Mpo batyelaki yango likebi te na mikolo ya Saulo. ## .
Na yango, lisangá mobimba elobaki básala bongo, mpo likambo yango emonanaki malamu na miso ya bato nyonso. ## .
Bongo Davidi ayanganisaki  Yisraele mobimba banda na ebale ya Ezipito  tii na esika ya kokɔta na Hamate,  mpo na komema sanduku  ya Nzambe ya solo uta na Kiriate-yearime. ## .
Mpe Davidi ná Yisraele mobimba bamataki na Baala,  na Kiriate-yearime, ya Yuda, mpo na komema uta na esika yango sanduku ya Nzambe ya solo, Yehova, oyo afandi likoló ya bakeruba,  sanduku oyo ememi nkombo na ye. ## .
Kasi, bamatisaki sanduku ya Nzambe ya solo na pusu ya sika,  longwa na ndako ya Abinadabe, mpe Uza ná Ahio  bazalaki kotambwisa pusu yango. ## .
Mpe Davidi ná Yisraele mobimba bazalaki kosepela  liboso ya Nzambe ya solo na makasi nyonso, ná nzembo,  ná nzɛnzɛ,  bibɛtɛlo ya bansinga  ná bambonda mike,  basɛmbalɛ ná bakelelo. ## .
Mpe nsukansuka, bakómaki na esika ya kotutatuta mbuma ya Kidone,  bongo Uza asembolaki lobɔkɔ na ye mpo na kosimba Sanduku,  mpamba te bangɔmbɛ elingaki kokweisa yango. ## .
Na yango, nkanda ya Yehova engalelaki Uza, bongo abomaki ye mpamba te asembolaki lobɔkɔ na ye mpe asimbaki Sanduku,  mpe akufaki wana liboso ya Nzambe. ## .
Bongo Davidi asilikaki  mpo Yehova atombokelaki Uza; mpe bakómaki kobenga esika yango Pereze-uza tii na mokolo ya lelo. ## .
Davidi akómaki kobanga Nzambe ya solo na mokolo yango,  alobi: “Ndenge nini nakomema sanduku ya Nzambe ya solo epai na ngai?” ## .
Mpe Davidi ayaki te na Sanduku epai na ye, na Sité ya Davidi, kasi alekisaki yango na ndako ya Obede-edome  moto ya Gate. ## .
Bongo sanduku ya Nzambe ya solo efandaki sanza misato ná bato ya ndako ya Obede-edome, na ndako na ye;  mpe Yehova azalaki se kopambola  bato ya ndako ya Obede-edome ná biloko na ye nyonso. ## .
