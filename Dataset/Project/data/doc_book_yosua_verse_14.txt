Mpe talá libula oyo bana ya Yisraele bazwaki na mokili ya Kanana,  libula oyo nganga-nzambe Eleazare mpe Yosua mwana ya Nunu mpe bankumu ya batata ya mabota ya bana ya Yisraele bapesaki bango. ## .
Libula na bango ekabolamaki na nzela ya mbɛsɛ,  ndenge Yehova apesaki mitindo na nzela ya Moize mpo na mabota libwa mpe mpo na ndambo moko ya libota. ## .
Mpo Moize apesaki libula na mabota mosusu mibale mpe na ndambo mosusu ya libota na ngámbo mosusu ya Yordani;  kasi apesaki Balevi libula te na kati na bango. ## .
Mpamba te bana ya Yozefe bakómaki mabota mibale,  Manase  ná Efraime;  mpe bapesaki Balevi libula te na mokili yango, longola kaka bingumba  ya kofanda mpe bisika mpo na koleisa bibwɛlɛ na bango matiti mpe mpo na biloko na bango. ## .
Bana ya Yisraele basalaki se ndenge Yehova apesaki Moize mitindo; mpe bakabolaki mokili yango. ## .
Na nsima, bana ya Yuda bayaki epai ya Yosua na Gilgale  mpe Kalebe  mwana ya Yefune Mokenize  alobaki na ye boye: “Yo, oyebi malamu liloba oyo Yehova alobaki  na Moize, moto ya Nzambe ya solo,  mpo na ngai mpe mpo na yo na Kadeshe-barnea. ## .
Nazalaki na mbula ntuku minei (40) ntango Moize mosaleli ya Yehova atindaki ngai uta na Kadeshe-barnea mpo na konɔnga mokili,  mpe nayaki koyebisa ye makambo ndenge ezalaki na motema na ngai. ## .
Nde bandeko na ngai oyo bamataki na ngai elongo balɛmbisaki motema ya bato;  kasi ngai, nalandaki Yehova Nzambe na ngai na makambo nyonso. ## .
Na yango, Moize alapaki ndai na mokolo yango ete: ‘Mokili oyo lokolo na yo enyataki  ekokóma libula na yo mpe ya bana na yo mpo na ntango oyo etyami ndelo te, mpamba te olandaki Yehova Nzambe na yo na makambo nyonso.’ ## .
Mpe sikoyo, talá Yehova abateli ngai na bomoi,  ndenge alakaki,  mbula ntuku minei na mitano (45) oyo, banda Yehova apesaki Moize elaka yango, ntango Yisraele ezalaki kotambola na esobe,  mpe talá nakómi sikoyo na mbula ntuku mwambe na mitano (85). ## .
Atako bongo, nazali na makasi lelo kaka ndenge nazalaki na mokolo oyo Moize atindaki ngai.  Ndenge nguya na ngai ezalaki na ntango wana, ndenge mpe ezali sikoyo mpo na etumba, mpo na kobima mpe mpo na kokɔta. ## .
Bongo sikoyo, pesá ngai etúká oyo ya ngombangomba, oyo Yehova alakaki na mokolo wana,  mpamba te yo moko oyokaki na mokolo yango ete Baanakime  bazalaki kuna ná bingumba minene oyo ebatelami makasi.  Nabanzi Yehova akozala na ngai elongo,  mpe nakobɔtɔla mpenza mokili na bango, ndenge Yehova alakaki.” ## .
Na yango, Yosua apambolaki ye mpe apesaki Kalebe mwana ya Yefune Hebrone, ezala libula na ye. ## .
Yango wana Hebrone ekómá libula ya Kalebe mwana ya Yefune Mokenize tii na mokolo ya lelo, mpamba te alandaki Yehova Nzambe ya Yisraele na makambo nyonso. ## .
Liboso, nkombo ya Hebrone ezalaki Kiriate-arba  (Arba  yango azalaki moto monene na kati ya Baanakime). Mpe mokili yango ekómaki na kimya, bitumba ezalaki te. ## .
