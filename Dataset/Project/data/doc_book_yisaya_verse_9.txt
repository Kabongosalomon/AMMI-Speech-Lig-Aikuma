Nzokande, molili ekozala te lokola ntango mokili ezalaki kotungisama makasi, lokola na ntango ya kala oyo bazalaki kotyola mokili ya Zebulone mpe mokili ya Nafatali  mpe, na nsima, ntango basalaki ete nzela oyo ezali pene na mbu, na etúká ya Yordani, Galile ya bikólo  ekumisama. ## .
Bato oyo bazalaki kotambola na molili bamoni pole moko monene.  Nde baoyo bafandi na mokili ya molili tuu,  pole engɛngɛli bango. ## .
Okómisi ekólo yango bato ebele;  osali ete esengo na yango ezala monene.  Basepeli liboso na yo ndenge bato basepelaka na ntango ya kobuka mbuma,  ndenge bato bayokaka esengo ntango bazali kokabola biloko oyo bapunzi. ## .
Mpo obukibuki ekanganeli ya mokumba na bango  mpe fimbo oyo ezali na mapeka na bango, lingenda ya moto oyo azali kotinda bango na makasi básala mosala,  lokola na mokolo ya Midiane. ## .
Mpo sapato nyonso ya moto oyo azali konyata  na lokito, mpe elamba oyo ebalolami na makila ekómi mpenza ya kotumba, lokola biloko oyo ebongi na mɔtɔ. ## .
Mpo baboteli biso mwana,  bapesi biso mwana mobali;  mpe boyangeli ekozala na lipeka na ye.  Mpe bakopesa ye nkombo Mopesi-Toli Monene,  Nzambe ya Nguya,  Tata ya Seko,  Nkumu ya Kimya. ## .
Bonene ya boyangeli na ye  mpe kimya, kiti ya bokonzi ya Davidi  mpe bokonzi na ye, ekozala na nsuka te.  Ekopikama makasi  mpe ekosimbama na bosembo  mpe na boyengebene,  banda sikoyo mpe tii na ntango oyo etyami ndelo te. Molende mpenza ya Yehova ya mampinga nde ekosala yango. ## .
Yehova atindelaki Yakobo liloba moko, mpe yango ekwelaki Yisraele. ## .
Mpe bato bakoyeba yango mpenza,  ɛɛ bango nyonso, Efraime mpe moto oyo afandi na Samaria,  mpo na lolendo na bango mpe mpo na lofundo ya motema na bango na ndenge balobi: ## .
“Babriki ekwei, kasi tokotonga na mabanga oyo bakatá.  Banzete ya sikomore  ekatami, kasi na esika na yango tokotya banzete ya sɛdrɛ.” ## .
Mpe Yehova akotika banguna ya Rezine bátɛmɛla ye makasi, mpe akotinda banguna ya oyo wana, ## .
Siri ekouta na ɛsti  mpe Bafilistia bakouta na nsima,  bakofungola monɔkɔ na bango mpe bakolya Yisraele.  Mpo na makambo oyo nyonso, nkanda na ye ezongi nsima te, kasi lobɔkɔ na ye esembolami kaka. ## .
Mpe bato bazongeli te Moto oyo azali kobɛta bango,  mpe baluki Yehova ya mampinga te. ## .
Mpe na Yisraele, na mokolo moko kaka,  Yehova akokata motó  ná mokila,  etape ná nkɛkɛlɛ. ## .
Mobange mpe moto oyo bapesaka limemya mingi nde motó,  mpe mosakoli oyo azali kopesa mateya ya lokuta nde mokila. ## .
Mpe baoyo bazali kokamba bato oyo nde bazali kotinda bango báyengayenga;  mpe bato na bango oyo bakambami, bango nde babulunganisami. ## .
Yango wana Yehova akosepela ata na bilenge mibali na bango te,  mpe akoyoka mawa te mpo na bana na bango oyo batata bakufá mpe basi na bango oyo mibali bakufá; mpo bango nyonso bazali bapɛngwi  mpe basali-mabe mpe monɔkɔ nyonso ezali koloba makambo ya bozoba. Mpo na makambo oyo nyonso, nkanda na ye ezongi nsima te, kasi lobɔkɔ na ye esembolami kaka. ## .
Mpo mabe epeli lokola mɔtɔ;  ekolya mwa banzete ya nzubɛ mpe matiti mabe.  Mpe ekopelisa mwa banzete oyo ezali na zamba,  mpe mwa banzete yango ekotombwana na likoló lokola lipata ya molinga oyo ezali kobalukabaluka. ## .
Na nkɛlɛ ya Yehova ya mampinga mokili epeli mɔtɔ, mpe bato bakokóma lokola biloko oyo mɔtɔ ekolya.  Moto moko te akoyokela ata ndeko na ye mawa. ## .
Mpe bakokata eloko ya kolya na lobɔkɔ ya mobali kasi bakozala kaka na nzala; mpe bakolya eloko na lobɔkɔ ya mwasi, kasi ya solo, bakotonda te.  Bakolya, moto na moto, mosuni ya lobɔkɔ na ye, ## .
Manase akolya Efraime, mpe Efraime akolya Manase. Bango nyonso elongo bakobunda na Yuda.  Mpo na makambo oyo nyonso, nkanda na ye ezongi nsima te, kasi lobɔkɔ na ye esembolami kaka. ## .
