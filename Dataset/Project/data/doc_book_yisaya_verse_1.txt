Emonaneli  ya Yisaya  mwana ya Amoze, oyo amonaki mpo na Yuda mpe Yerusaleme na mikolo ya Uzia,  Yotame,  Ahaze  ná Hizikiya,  bakonzi ya Yuda: ## .
Yoká,  Ee likoló, mpe tyá litoi, Ee mabele, mpo Yehova ye moko alobi: “Nabɔkɔli mpe nakolisi bana,  kasi bango batombokeli ngai. ## .
Ngɔmbɛ eyebaka malamu moto oyo asombi yango, mpe mpunda eyebaka esika nkolo na yango apesaka yango bilei; Yisraele bayebi ngai te,  bato na ngai bamitambwisi na mayele te.” ## .
Mawa na ekólo ya masumu,  bato oyo libunga na bango ekómi kilo, momboto oyo ezali kosala mabe,  bana oyo babebisaka makambo!  Batiki Yehova,  bazangi limemya epai ya Mosantu ya Yisraele,  bapesi ye mokɔngɔ. ## .
Bábɛta bino lisusu wapi,  awa bozali kaka kotomboka?  Motó mobimba ezali na maladi, mpe motema mobimba elɛmbi. ## .
Banda na nse ya lokolo tii na motó, eteni moko ya malamu ezali te.  Bampota, bisika oyo bazokisi mpe bisika oyo babɛti—bafini yango te mpo ebimisa mafina, bakangisi yango te, balɛmbisi yango na mafuta mpe te. ## .
Mokili na bino etikali mpamba,  bingumba na bino etumbami na mɔtɔ;  bapaya  bazali kolya mbuma ya mabele na bino  na miso na bino, mpe libebi yango ezali ndenge bapaya babebisaka. ## .
Mpe mwana mwasi ya Siona  atikali lokola mwa ndako ya matiti na elanga ya vinyo, lokola mwa ndako ya matiti ya mokɛngɛli na elanga ya kɔkɔmbrɛ, lokola engumba oyo ezingami. ## .
Soki Yehova ya mampinga ye moko atikelaka biso te mwa bato oyo babiki,  mbɛlɛ tokómi lokola Sodoma, mbɛlɛ tokokani na Gomora. ## .
Bóyoka liloba ya Yehova,  bino bakonzi ya Sodoma  oyo bozali koyangela na makasi.  Bino bato ya Gomora, bótya litoi na mobeko ya Nzambe na biso. ## .
Yehova alobi: “Litomba nini nazali na yango na ebele ya bambeka na bino? Nalɛmbi makabo ya kotumba mobimba  ya bampate ya mibali  mpe mafuta ya banyama oyo eleisami malamu;  mpe nasepeli te  na makila  ya bana-ngɔmbɛ ya mibali mpe ya bana-mpate ya mibali mpe ya bantaba ya mibali. ## .
Ntango bozali kaka koya komona elongi na ngai,  nani asɛngi bino likambo oyo ete bónyatanyata mapango na ngai? ## .
Bóya lisusu te na makabo ya mbuma ya mpambampamba.  Mpaka ya malasi—ezali eloko oyo nayiná.  Bozali kotosa sanza ya sika  mpe sabata,  kobengisa liyangani —kasi nakoki te kondima misala ya maji  esika moko na liyangani monene. ## .
Molimo na ngai eyini basanza na bino ya sika mpe bileko na bino ya fɛti.  Ekómeli ngai kilo;  nalɛmbi komema yango. ## .
Mpe ntango bozali kosembola mabɔkɔ na bino,  nazali kozipa miso na ngai liboso na bino.  Ata bozali kobondela mingi,  nazali koyoka te;  mabɔkɔ na bino etondi na makila oyo bosopi. ## .
Bómisukola;  bómipɛtola;  bólongola liboso ya miso na ngai mabe ya misala na bino;  bótika kosala mabe. ## .
Bóyekola kosala malamu;  bóluka bosembo;  bósembola moto oyo azali konyokola;  bókata likambo mpo na mwana oyo tata akufá;  bósamba likambo ya mwasi oyo mobali akufá.” ## .
Yehova alobi: “Sikoyo, bóya mpe tóbongisa makambo kati na biso.  Ata soki masumu na bino ezali motane makasi, ekokóma mpɛmbɛ lokola nɛjɛ;  ata soki ezali motane lokola elamba ya motane makasi, ekokóma lokola lɛnɛ. ## .
Soki bolingi mpe boyoki, bokolya biloko ya malamu ya mokili. ## .
Kasi soki boboyi  mpe botomboki mpenza, mopanga ekolya bino; mpo monɔkɔ ya Yehova elobi bongo.” ## .
Ee talá ndenge engumba ya sembo  ekómi mwasi ya ndumba!  Etondaki na bosembo;  boyengebene efandaki kuna,  kasi sikoyo ezali nde babomi-bato. ## .
Palata na bino ekómi bosɔtɔ.  Masanga na bino ya blé esangisami na mai. ## .
Bankumu na yo bazali motó makasi mpe bazali baninga ya miyibi.  Mokomoko na bango azali moto oyo alingá kanyaka  mpe moto oyo alandelaka makabo.  Bazali kokata na bosembo te likambo ya mwana oyo tata akufá; mpe ata likambo ya mwasi oyo mobali akufá ekómelaka bango te. ## .
Yango wana, liloba ya Nkolo ya solo, Yehova ya mampinga, Oyo na nguya ya Yisraele,  ezali boye: “Aha! Nakopema na ndenge nakolongola banguna na ngai, mpe ngai moko nakozongisela banguna  na ngai mabe. ## .
Mpe nakobalusela yo lobɔkɔ na ngai, mpe nakonyangwisa bosɔtɔ na yo nyonso, mpe nakolongola bosɔtɔ na yo nyonso. ## .
Mpe nakozongisela yo basambisi lokola liboso, mpe bapesi-toli lokola na ebandeli.  Nsima na yango, okobengama Engumba ya Boyengebene, Sité ya Bosembo. ## .
Siona ekosikolama  na bosembo, mpe bato na ye oyo bakozonga, bakozonga na boyengebene. ## .
Mpe batomboki ná bato ya masumu bakokwea bango nyonso na mbala moko,  mpe baoyo bazali kotika Yehova bakosila. ## .
Mpo bakoyoka nsɔni mpo na banzete makasi oyo bolulaki,  mpe bokosambwa mpo na bilanga oyo boponi. ## .
Mpo bokokóma lokola nzete monene oyo nkasa na yango ezali kokauka,  mpe lokola elanga oyo ezali na mai te. ## .
Mpe engambe mobali akokóma mpenza lokola nsinga ya likambu,  mpe mbuma ya mosala na ye ekokóma lokola montɛntɛi; mpe yango nyonso mibale ekopela mɔtɔ na mbala moko, moto ya koboma yango akozala te.” ## .
