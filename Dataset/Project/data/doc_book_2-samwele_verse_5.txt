Na nsima, mabota nyonso ya Yisraele bayaki epai ya Davidi  na Hebrone  mpe balobaki ete: “Talá! Biso tozali makila* moko na yo. ## .
Ezala lobi, ezala liboso  ntango Saulo azalaki mokonzi na biso, yo moto okómaki kobimisa Yisraele mpe kokɔtisa yango.  Mpe Yehova alobaki na yo boye: ‘Yo nde okobatela  bato na ngai Yisraele, mpe yo nde okokóma mokambi  ya Yisraele.’” ## .
Bongo mikóló nyonso  ya Yisraele bayaki epai ya mokonzi, na Hebrone, mpe Mokonzi Davidi asalaki kondimana  ná bango na Hebrone, liboso ya Yehova; nsima na yango, batyaki Davidi mafuta  mpo azala mokonzi ya Yisraele. ## .
Davidi azalaki na mbula ntuku misato (30) ntango akómaki mokonzi. Ayangelaki mbula ntuku minei (40). ## .
Na Hebrone, ayangelaki Yuda mbula nsambo na sanza motoba;  mpe na Yerusaleme,  ayangelaki Yisraele mobimba ná Yuda mbula ntuku misato na misato (33). ## .
Na yango, mokonzi ná bato na ye bakendaki na Yerusaleme mpo na kobunda na Bayebusi  oyo bazalaki kofanda na mokili yango, mpe bato yango balobaki na Davidi: “Okokɔta awa te, kasi bato oyo bakufá miso mpe batɛngumi bakobengana yo,”  mpo makanisi na bango ezalaki: “Davidi akokɔta awa te.” ## .
Atako bongo, Davidi abɔtɔlaki esika makasi ya libateli ya Siona,  elingi koloba Sité ya Davidi. ## .
Bongo Davidi alobaki boye na mokolo yango: “Moto nyonso oyo akobɛta Bayebusi,  na kolekáká na nzela oyo elekisaka mai na kati ya mabele,  akómela mpe batɛngumi ná bato oyo bakufá miso, oyo molimo ya Davidi eyini!” Yango wana balobaka: “Moto oyo akufá miso mpe motɛngumi bakokɔta na ndako oyo te.” ## .
Mpe Davidi akómaki kofanda na esika yango ya makasi ya libateli, mpe bakómaki kobenga yango Sité ya Davidi; bongo Davidi abandaki kotonga na zingazinga nyonso wana, banda na Mwa Ngomba  mpe na kati. ## .
Mpe Davidi azalaki se kokóma makasi,  mpe Yehova Nzambe ya mampinga  azalaki elongo na ye. ## .
Mpe Hirame  mokonzi ya Tire atindelaki Davidi bamemi-nsango,  banzete ya sɛdrɛ,  bato ya misala ya banzete ná bato ya misala ya mabanga mpo na bifelo, mpe babandaki kotongela Davidi ndako. ## .
Bongo Davidi ayaki koyeba ete Yehova apiki ye makasi lokola mokonzi ya Yisraele  mpe atomboli  bokonzi na ye mpo na bolamu ya bato na ye Yisraele. ## .
Na ntango yango, Davidi azwaki bamakango  mpe basi  mingi lisusu na Yerusaleme, nsima ya kolongwa na Hebrone; bongo Davidi abotaki lisusu bana mingi ya mibali mpe ya basi. ## .
Mpe talá bankombo ya baoyo abotaki na Yerusaleme: Shamua,  Shobabe,  Natane  ná Salomo, ## .
Yibare, Elishua,  Nefege  ná Yafia, ## .
Elishama,  Eliada ná Elifelete. ## .
Bongo Bafilistia bayokaki ete batye Davidi mafuta mpo azala mokonzi ya Yisraele.  Na yango, Bafilistia nyonso bamataki mpo na koluka Davidi. Ntango Davidi ayokaki yango, akitaki na esika oyo ezali mpasi mpo na kokóma kuna. ## .
Nde Bafilistia bayaki mpe bazalaki kolekaleka na lobwaku ya patatalu ya Barefaime. ## .
Mpe Davidi atunaki  Yehova boye: “Namata kobunda na Bafilistia? Okopesa bango na lobɔkɔ na ngai?” Na yango, Yehova alobaki na Davidi ete: “Matá, mpo nakopesa solo Bafilistia na mabɔkɔ na yo.” ## .
Bongo Davidi ayaki na Baala-perazime,  mpe Davidi abomaki bango kuna. Na yango alobaki boye: “Yehova apasoli nzela epai ya banguna  na ngai liboso na ngai, lokola nzela oyo mai epasoli.” Yango wana apesaki esika yango nkombo Baala-perazime. ## .
Na yango, batikaki bikeko  na bango kuna, mpe Davidi ná bato na ye bakendaki na yango. ## .
Na nsima, Bafilistia bamataki lisusu  mpe balekaki epai na epai na lobwaku ya patatalu ya Barefaime. ## .
Na yango, Davidi atunaki  Yehova, kasi ye alobaki ete: “Osengeli komata te. Baluká na nsima na bango, bongo okende kobunda na bango liboso ya mwa banzete ya baka. ## .
Bongo esalema boye: ntango okoyoka makɛlɛlɛ ya makolo ya bato bazali kotambola na bansɔngɛ ya mwa banzete ya baka, na ntango yango, yo kokakatana te, salá noki,  mpamba te na ntango wana nde Yehova akobima liboso na yo mpo na koboma kaa ya Bafilistia.” ## .
Na yango, Davidi asalaki se bongo, ndenge Yehova apesaki ye mitindo,  mpe abomaki  Bafilistia banda na Geba  tii na Gezere. ## .
