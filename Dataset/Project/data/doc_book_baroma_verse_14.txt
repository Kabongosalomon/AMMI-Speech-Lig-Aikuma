Bóyamba malamu moto oyo azali na kondima makasi te,  kasi bósambisa ye te na mituna oyo azali komituna. ## .
Moto mosusu azali na kondima mpe alyaka eloko nyonso,  kasi moto oyo azali na kondima makasi te alyaka ndunda. ## .
Moto oyo azali kolya atyola te moto oyo azali kolya te,  mpe moto oyo azali kolya te asambisa te moto oyo azali kolya, mpo Nzambe ayambi moto wana. ## .
Yo nani mpo osambisa mosali ya ndako ya moto mosusu?  Nkolo na ye moko nde atɛlɛmisaka ye to akweisaka ye.  Ɛɛ, akotɛlɛma, mpo Yehova akoki kotɛlɛmisa ye. ## .
Moto mosusu azali komona ete mokolo boye eleki mokolo boye;  moto mosusu azali komona ete mokolo boye ezali lokola mikolo mosusu nyonso;  moto na moto amindimisa mpenza na makanisi na ye moko. ## .
Moto oyo azali kotosa mokolo azali kotosa yango mpo na Yehova. Lisusu, moto oyo azali kolya, azali kolya mpo na Yehova,  mpo azali kotɔnda Nzambe;  mpe moto oyo azali kolya te azali kolya te mpo na Yehova,  nzokande azali kotɔnda Nzambe. ## .
Ya solo, moto moko te na kati na biso azali na bomoi mpo na ye moko,  mpe moto moko te akokufa mpo na ye moko; ## .
mpo soki tozali na bomoi, tozali na bomoi mpo na Yehova,  mpe soki tokufi, tokufi mpo na Yehova.  Yango wana, ezala tozali na bomoi, ezala tokufi, tozali bato ya Yehova. ## .
Mpo Kristo akufaki mpe azongaki na bomoi mpo na yango,  mpo azala Nkolo ya bakufi  mpe ya bato ya bomoi. ## .
Kasi mpo na nini ozali kosambisa ndeko na yo?  To mpo na nini ozali mpe kotyola ndeko na yo? Mpo biso nyonso tokotɛlɛma liboso ya kiti ya kosambisa  ya Nzambe; ## .
mpo ekomamá boye: “Yehova alobi: ‘Lokola nazali solo na bomoi,  libɔlɔngɔ nyonso ekogumbamela ngai, mpe lolemo nyonso ekondima Nzambe polele.’” ## .
Yango wana, mokomoko na biso akozongisa monɔkɔ epai ya Nzambe mpo na ye moko. ## .
Yango wana, tósambisanaka lisusu te,  kasi bózwa nde mokano oyo:  kotya te liboso ya ndeko  eloko oyo ebɛtisaka libaku  to eloko oyo epɛngwisaka. ## .
Nayebi mpe nandimi mpenza na kati ya Nkolo Yesu ete eloko ata moko te mpenza ezalaka mbindo;  kasi ntango moto azali kotalela eloko moko ete ezali mbindo, yango ekómi mbindo mpo na ye. ## .
Mpo soki ndeko na yo azali koyokisama mawa mpo na eloko ya kolya, ozali lisusu kotambola na bolingo  te. Na eloko na yo ya kolya kobebisa te moto oyo Kristo akufelaki. ## .
Yango wana, bótika te ete bálobela bino mabe mpo na bolamu oyo bozali kosala. ## .
Mpo bokonzi ya Nzambe  elakisi kolya ná komɛla te,  kasi elakisi nde boyengebene,  kimya  mpe esengo  elongo na elimo santu. ## .
Mpo moto oyo azali moombo ya Kristo mpe azali kosala likambo wana andimami na Nzambe mpe andimami na bato. ## .
Yango wana, tólanda makambo oyo etyaka kimya  mpe makambo oyo elendisaka biso. ## .
Tiká kobebisa mosala ya Nzambe kaka mpo na biloko ya kolya.  Ya solo, biloko nyonso ezali pɛto, kasi yango ezali likama epai ya moto oyo azali kolya yango na ntango oyo yango ezali kobɛtisa moto mosusu libaku. ## .
Ezali malamu koboya kolya mosuni ya nyama to komɛla vinyo to kosala eloko moko boye oyo ezali kobɛtisa ndeko na yo libaku. ## .
Kondima oyo ozali na yango, zalá na yango mpo na yo moko na miso ya Nzambe.  Esengo na moto oyo azali komikweisa te na likambo oyo ye amonaka ete ezali malamu. ## .
Kasi soki azali na ntembe, akweisami na likambo soki alei,  mpo azali kolya na kondima te. Ɛɛ, likambo nyonso oyo esalemi na kondima te ezali lisumu. ## .
