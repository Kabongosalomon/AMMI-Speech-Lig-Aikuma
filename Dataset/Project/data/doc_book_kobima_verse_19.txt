Na sanza ya misato nsima ya kobima ya bana ya Yisraele na mokili ya Ezipito,  na mokolo yango kaka, bakómaki na esobe ya Sinai. ## .
Mpe babandaki kolongwa na Refidime  mpe bakómaki na esobe ya Sinai mpe batyaki kaa na esobe yango;  mpe Yisraele etyaki kaa kuna liboso ya ngomba. ## .
Mpe Moize amataki epai ya Nzambe ya solo, mpe Yehova abandaki kobenga ye na ngomba,  alobi: “Talá oyo okoloba na ndako ya Yakobo mpe okoyebisa bana ya Yisraele: ## .
‘Bino moko bomoni oyo nasalaki Baezipito,  mpo nakumba bino na mapapu lokola mpongo mpe naya na bino epai na ngai. ## .
Mpe sikoyo soki bokotosa  mpenza mongongo na ngai mpe bokobatela mpenza kondimana na ngai,  bokokóma mpenza eloko na ngai moko kati na bato ya bikólo mosusu nyonso,  mpo mabele mobimba ezali ya ngai. ## .
Mpe bino bokokóma mpo na ngai bokonzi moko ya banganga-nzambe mpe ekólo moko mosantu.’  Yango nde maloba oyo okoloba na bana ya Yisraele.” ## .
Bongo Moize ayaki mpe abengaki mikóló  ya bato mpe alimbolelaki bango maloba nyonso wana oyo Yehova atindaki ye aloba. ## .
Nsima na yango, bato nyonso na likanisi se moko bazongisaki mpe balobaki ete: “Nyonso oyo Yehova alobi tondimi kosala yango.”  Na mbala moko Moize azongaki koyebisa Yehova maloba ya bato. ## .
Bongo Yehova alobaki na Moize ete: “Talá! Nazali koya epai na yo kati na lipata ya moindo,  mpo bato báyoka ntango nakosolola na yo,  mpe mpo bándimela yo mpo na ntango oyo etyami ndelo te.”  Bongo Moize ayebisaki Yehova maloba ya bato. ## .
Mpe Yehova alobaki lisusu na Moize ete: “Kende epai ya bato, mpe osengeli kosantisa bango lelo ná lobi, mpe basengeli kosukola bilamba na bango. ## .
Mpe basengeli komibongisa mpo na mokolo ya misato, mpamba te na mokolo ya misato Yehova akokita na Ngomba Sinai  na miso ya bato nyonso. ## .
Mpe osengeli kotyela bato bandelo zingazinga na yango, mpe koloba ete: ‘Bókeba ete bómata na ngomba te, mpe bósimba ndelo na yango te. Moto nyonso oyo akosimba ngomba akobomama mpenza. ## .
Lobɔkɔ ata moko te ekosimba ye, mpamba te bakobamba ye mpenza mabanga to bakotɔbɔla mpenza ye. Ezala nyama to moto, akobika te.’  Ntango liseke ya mpate ya mobali ekoyula,  bango bakoki komata na ngomba.” ## .
Bongo Moize akitaki na ngomba ayei epai ya bato, mpe abandaki kosantisa bato; mpe babandaki kosukola bilamba na bango. ## .
Na yango alobaki na bato ete: “Bómibongisa  na mikolo oyo misato. Bóbɛlɛma na mwasi te.”* ## .
Mpe na mokolo ya misato, ntango ntɔngɔ ekómaki, esalemaki boye: bankake ná mikalikali ezalaki,  ná lipata moko ya monene  likoló ya ngomba mpe lokito makasi mpenza ya liseke,  bongo bato nyonso oyo bazalaki na kaa babandaki kolɛnga. ## .
Sikoyo Moize abimisaki bato na kaa mpo na kokutana na Nzambe ya solo, mpe batɛlɛmaki na nse ya ngomba. ## .
Mpe Ngomba Sinai ezalaki kobimisa milinga epai na epai,  mpo Yehova akitaki kuna kati na mɔtɔ;  mpe milinga na yango ezalaki komata lokola milinga ya mombonda,  mpe ngomba mobimba ezalaki kolɛnga makasi mpenza. ## .
Ntango lokito ya liseke ezalaki se kokóma makasi, Moize abandaki koloba, mpe Nzambe ya solo abandaki koyanola ye na mongongo moko boye. ## .
Bongo Yehova akitaki likoló ya Ngomba Sinai, na nsɔngɛ ya ngomba. Bongo Yehova abengaki Moize na nsɔngɛ ya ngomba, mpe Moize amataki. ## .
Sikoyo Yehova alobaki na Moize ete: “Kitá, kebisá bato bámeka te kokatisa ndelo mpo na koya epai ya Yehova mpo na kotala, noki mingi kati na bango bákwea. ## .
Mpe banganga-nzambe oyo babɛlɛmaka ntango nyonso na Yehova bámisantisa,  mpo Yehova akitisela bango nkanda na ye te.” ## .
Na yango Moize alobaki na Yehova ete: “Bato bakoki komata na Ngomba Sinai te, mpo yo moko osilaki kokebisa biso ete: ‘Tyá bandelo mpo na ngomba mpe santisá yango.’” ## .
Nzokande, Yehova alobaki na ye ete: “Kende, kitá, mpe osengeli komata, yo ná Arona elongo na yo; kasi kotika te ete banganga-nzambe mpe bato bákatisa ndelo mpo na komata epai ya Yehova, mpo akitisela bango nkanda na ye te.” ## .
Na yango Moize akitaki epai ya bato mpe ayebisaki bango. ## .
