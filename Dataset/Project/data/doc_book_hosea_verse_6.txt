“Bóya mpe tózongela Yehova,  mpo ye moko apasolipasoli biso  kasi akobikisa biso.  Abɛtibɛti, kasi akokanga bampota na biso. ## .
Akozongisa biso na bomoi nsima ya mikolo mibale.  Na mokolo ya misato, akotɛlɛmisa biso, mpe tokozala na bomoi liboso na ye. ## .
Mpe tokoyeba, tokoluka koyeba Yehova  ntango nyonso. Ya solo, lokola ebandeli ya ntɔngɔ,  akobima mpenza.  Mpe akoya epai na biso lokola mbula makasi;  lokola mbula ya eleko ya prɛnta oyo epɔlisaka mabele.” ## .
“Ee Efraime, nakosala yo nini? Ee Yuda,  nakosala yo nini, awa motema boboto na bino ezali lokola mapata ya ntɔngɔ mpe lokola mamwɛ oyo elimwaka na ntɔngɔntɔngɔ? ## .
Yango wana nakosalela basakoli mpo na kokatakata bango;  nakoboma bango na maloba ya monɔkɔ na ngai.  Mpe bikateli ya lisambisi oyo ekokwela yo ekozala lokola pole oyo ezali kobima. ## .
Mpo nasepeli nde na motema boboto,  kasi na mbeka te;  mpe na boyebi ya Nzambe kasi na makabo ya kotumba mobimba te. ## .
Kasi bango, babuki kondimana  lokola moto ya mabele. Wana nde esika basaleli ngai makambo na bokosi. ## .
Gileade  ezali sité ya bato oyo basalaka makambo ya mabe; makolo na bango etondi na makila. ## .
Mpe lisangá ya banganga-nzambe bazali bituluku ya bapunzi  oyo babatamaka mpo na kosala moto mabe.  Na pembeni ya nzela, bazali koboma bato na Shekeme,  mpo bamipesi na eloko mosusu te kaka na etamboli ya nsɔni. ## .
Namoni likambo moko ya nsɔmɔ mingi  na ndako ya Yisraele. Efraime ezali kosala pite.  Yisraele emikómisi mbindo. ## .
Lisusu, Ee Yuda, batyeli yo ntango oyo bakosangisa yo ndenge basangisaka mbuma na ntango ya kobuka mbuma; ntango nakozongisa bato na ngai oyo bakangami.” ## .
