Talá oyo Yehova alobi: “Bóbatela bosembo  mpe bósala makambo ya boyengebene.  Mpo etikali moke lobiko na ngai eya,  mpe boyengebene na ngai emonisama. ## .
Esengo na moto—mowei mpamba—oyo azali kosala bongo,  mpe na mwana ya bato oyo akangami na yango,  oyo azali kotosa sabata mpo akómisa yango eloko mpamba te,  mpe oyo azali kobatela lobɔkɔ na ye mpo asala eloko moko te ya mabe. ## .
Mpe mopaya oyo ayei kokangama na Yehova aloba te ete:  ‘Ya solo, Yehova akokabola ngai na bato na ye.’  Mokube  mpe aloba te ete: ‘Talá! Nazali nde nzete oyo ekauká.’” ## .
Mpo talá oyo Yehova alobi: “Mikube oyo bazali kotosa basabata na ngai mpe oyo baponá makambo oyo nasepelaka na yango  mpe bakangami na kondimana na ngai, ## .
nakopesa bango mpenza monimá  mpe nkombo  na ndako na ngai  mpe na kati ya bifelo na ngai, eloko moko ya malamu koleka bana mibali ná bana basi.  Nakopesa bango nkombo mpo na ntango oyo etyami ndelo te,  nkombo oyo ekolongolama te. ## .
“Mpe bapaya oyo basangani na Yehova mpo na kosalela ye  mpe mpo na kolinga nkombo ya Yehova,  mpo na kokóma basaleli na ye, baoyo nyonso bazali kotosa sabata mpo na kokómisa yango eloko mpamba te mpe bakangami na kondimana na ngai, ## .
nakomema mpe bango na ngomba na ngai mosantu  mpe nakosepelisa bango na ndako na ngai ya mabondeli.  Makabo na bango ya kotumba mobimba  ná bambeka  na bango ekondimama likoló ya etumbelo  na ngai. Mpo ndako na ngai ekobengama ndako ya mabondeli mpo na bato ya bikólo nyonso.” ## .
Liloba ya Yehova Nkolo Mokonzi-Oyo-Aleki-Nyonso, oyo azali koyanganisa bato ya Yisraele oyo bapanzaná,  yango oyo: “Nakoyanganisa mpe bato mosusu epai na ye, longola bato na ye oyo bayanganisami.” ## .
Bino banyama nyonso ya zamba oyo efandaka na esobe, bóya kolya, bino banyama nyonso oyo efandaka na zamba. ## .
Basinzili na ye bakufá miso.  Ata moko na bango atye likebi te.  Bango nyonso bazali bambwa oyo egangaka te; ezali kokoka koganga te,  ezali komɛla mpema, elali na nse, elingá kolala. ## .
Bazali bambwa oyo molimo na bango ezali na lokoso mingi;  batondaka te.  Bazali mpe babateli ya mpate oyo bakangaka ntina te.  Babaluki bango nyonso na nzela na bango moko, moto na moto mpo na litomba na ye oyo ezwami na ndenge ya mabe na teritware na ye: ## .
“Bóya! Nazwa mwa vinyo; mpe tólangwa masanga oyo elangwisaka.  Mpe lobi ekozala mpenza lokola lelo, kutu malamu mingi koleka.” ## .
