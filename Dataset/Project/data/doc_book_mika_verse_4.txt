Mpe ekosalema mpenza boye na eleko ya nsuka ya mikolo:  ngomba  ya ndako  ya Yehova ekopikama makasi likoló koleka nsɔngɛ ya bangomba, mpe ekotombwama mpenza likoló koleka bangomba mike;  mpe bato ya bikólo bakosopana kuna. ## .
Mpe bikólo mingi bakokende mpenza mpe bakoloba ete: “Bóya,  tómata na ngomba ya Yehova mpe na ndako ya Nzambe ya Yakobo;  mpe akolakisa biso banzela na ye,  mpe tokotambola na banzela na ye.”  Mpo mobeko ekobima na Siona, mpe liloba ya Yehova na Yerusaleme. ## .
Mpe akokata mpenza makambo na kati ya bato ya bikólo ebele,  mpe akosembola makambo  etali bikólo ya nguya oyo ezali mosika.  Mpe bakotula mipanga na bango ete ekóma bitimweli ya mabele mpe makɔnga na bango ete ekóma makwangola ya kokata matiti.  Bakotombola mopanga te, ekólo moko mpo na kobunda na ekólo mosusu, mpe bakoyekola etumba lisusu te. ## .
Mpe bakofanda mpenza, moto na moto na nse ya nzete na ye ya vinyo mpe na nse ya nzete na ye ya figi,  mpe moto ata moko te akozala mpo na kolɛngisa bango;  mpo monɔkɔ mpenza ya Yehova ya mampinga elobi yango. ## .
Mpo bato ya bikólo nyonso, ɛɛ bango, bakotambola moto na moto na nkombo ya nzambe na ye;  kasi biso, ɛɛ biso, tokotambola na nkombo ya Yehova Nzambe na biso  mpo na ntango oyo etyami ndelo te, ɛɛ seko na seko. ## .
“Na mokolo yango,” yango nde liloba ya Yehova, “nakoyanganisa ye oyo azalaki kotɛnguma;  mpe nakosangisa esika moko oyo apalanganaki,  ɛɛ ye oyo namonisaki mpasi. ## .
Mpe oyo azalaki kotɛnguma nakokómisa mpenza ye litiká,  mpe ye oyo abwakamaki mosika, nakokómisa ye ekólo moko ya makasi;  mpe Yehova akoyangela mpenza bango na Ngomba Siona, uta sikoyo mpe mpo na ntango oyo etyami ndelo te. ## .
“Mpe mpo na yo, Ee ndako molai ya etonga, libondo ya mabele ya mwana mwasi ya Siona,  yango ekoya tii epai na yo, ɛɛ, boyangeli ya liboso ekoya mpenza,  bokonzi ezali ya mwana mwasi ya Yerusaleme. ## .
“Sikoyo mpo na nini ozali kokoba koganga makasi?  Mokonzi azali nde na kati na yo te, to mopesi-toli mpenza na yo akufi, mpo mpasi ekanga yo lokola oyo ya mwasi oyo azali kobota? ## .
Ee mwana mwasi ya Siona, zalá na mpasi makasi mpe bundá na kobota lokola mwasi oyo azali kobota,  mpo sikoyo okolongwa na sité, mpe ekosengela ofanda na zamba.  Mpe ekosengela oya tii na Babilone.  Kuna nde okobikisama.  Kuna nde Yehova akosikola yo na lobɔkɔ ya banguna na yo. ## .
“Mpe sikoyo bikólo mingi bakoyanganisama mpenza mpo na kobundisa yo, baoyo bazali koloba ete: ‘Akóma mbindo, mpe miso na biso etala Siona.’ ## .
Nzokande bango, bayebi makanisi ya Yehova te, mpe bakangi ntina ya mokano na ye te;  mpamba te akoyanganisa mpenza bango esika moko lokola molɔngɔ ya mbuma oyo bakati sika, oyo etyami na esika ya kotutatuta mbuma. ## .
“Ee mwana mwasi ya Siona, tɛlɛmá mpe tutá ndenge batutaka mbuma;  mpo nakobongola liseke na yo ekóma ebende, mpe nakobongola basabo na yo ekóma motako, mpe okonikanika mpenza bato ya bikólo mingi;  mpe okokómisa ekila mpe okokabela mpenza Yehova litomba na bango oyo ezwami na ndenge ya mabe,  mpe biloko na bango okokabela Nkolo ya solosolo ya mabele mobimba.” ## .
