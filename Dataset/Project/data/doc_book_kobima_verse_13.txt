Mpe Yehova alobaki lisusu na Moize ete: ## .
“Santiselá ngai mwana mobali nyonso ya liboso oyo afungoli libumu kati na bana ya Yisraele, kati na bato mpe banyama. Azali ya ngai.” ## .
Mpe Moize alobaki lisusu na bato ete: “Bókanisaka mokolo oyo bobimi na Ezipito,  na ndako ya boombo, mpamba te na nguya ya lobɔkɔ nde Yehova abimisi bino awa.  Bongo bokolya eloko moko te oyo etyami levire. ## .
Lelo bozali kobima, na sanza ya Abibe. ## .
Mpe ekosalema mpenza boye: ntango Yehova akokɔtisa bino na mokili ya Bakanana mpe ya Bahiti mpe ya Baamore mpe ya Bahivi mpe ya Bayebusi,  oyo alapelaki bankɔkɔ na yo ndai ete akopesa yo,  mokili oyo etondi na miliki mpe na mafuta ya nzoi,  bongo osengeli kosala molulu oyo ya losambo na sanza oyo. ## .
Okolya bagato ezangá levire  mikolo nsambo, mpe na mokolo ya nsambo ekozala fɛti mpo na Yehova. ## .
Bagato ezangá levire ekolyama na boumeli ya mikolo yango nsambo;  mpe eloko moko te oyo etyami levire ekomonana epai na yo,  mpe pɔtɔpɔtɔ ya farini ya ngayi ekomonana te epai na yo na mokili na yo mobimba. ## .
Mpe osengeli koyebisa mwana na yo na mokolo yango ete: ‘Ezali mpo na likambo oyo Yehova asalelaki ngai ntango nabimaki na Ezipito.’ ## .
Mpe yango esengeli kozala elembo na lobɔkɔ na yo mpe ekaniseli na elongi na yo,  mpo ete mobeko ya Yehova ezala na monɔkɔ na yo;  mpamba te na nguya ya lobɔkɔ na ye nde Yehova abimisaki yo na Ezipito. ## .
Mpe osengeli kobatela mobeko oyo mbula na mbula na ntango oyo etyami mpo na yango. ## .
“Mpe ekosalema mpenza boye: ntango Yehova akokɔtisa yo na mokili ya Bakanana,  kaka ndenge alapelaki yo ná bankɔkɔ  na yo ndai, mpe ntango akopesa mpenza yo yango, ## .
bongo osengeli kopesa Yehova mwana nyonso ya liboso oyo afungoli libumu,  mpe mwana ya liboso nyonso, mwana ya nyama,  oyo ekozala ya yo. Bana mibali bazali ya Yehova. ## .
Mpe mwana nyonso ya liboso ya mpunda okosikola yango na mpate, mpe soki okosikola yango te, bongo osengeli kobuka nkingo na yango.  Mpe mwana nyonso ya liboso ya moto kati na bana na yo, okosikola ye. ## .
“Mpe ekosalema mpenza boye: soki, na nsima, mwana na yo akotuna yo  ete: ‘Likambo oyo elimboli nini?’ bongo osengeli koloba na ye ete: ‘Yehova abimisaki biso na Ezipito, na ndako ya boombo,  na nguya ya lobɔkɔ na ye. ## .
Mpe esalemaki boye: Farao amonisaki motó makasi, aboyaki kotika biso tókende,  mpe Yehova abomaki mwana nyonso ya liboso na mokili ya Ezipito,  banda na mwana ya liboso ya moto tii na mwana ya liboso ya nyama.  Yango wana nazali kopesa Yehova mbeka bana mibali nyonso ya liboso oyo bafungoli libumu,  mpe nazali kosikola mwana nyonso ya liboso ya bana na ngai.’ ## .
Mpe yango esengeli kozala elembo na lobɔkɔ na yo mpe esengeli kozala na elongi na yo lokola mwa nsinga oyo bakangaka na elongi,  mpamba te na nguya ya lobɔkɔ nde Yehova abimisaki biso na Ezipito.” ## .
Mpe esalemaki boye: na ntango Farao atikaki bato bákende, Nzambe akambaki bango te na nzela ya mokili ya Bafilistia ata yango ezalaki pene, mpamba te Nzambe alobaki ete: “Ntango mosusu bato bakoyoka mawa ntango bakomona etumba mpe bakozonga mpenza na Ezipito.” ## .
Na yango, Nzambe asalaki ete bato bábaluka na nzela ya esobe ya Mbu Motane.  Kasi ezalaki na bituluku ya etumba nde bana ya Yisraele babimaki na mokili ya Ezipito. ## .
Mpe Moize amemaki mikuwa ya Yozefe elongo na ye, mpamba te alapisaki bana ya Yisraele ndai ya monene na maloba oyo: “Na ntembe te, Nzambe akotyela bino likebi,  mpe bosengeli kolongola mikuwa na ngai na esika oyo mpe komata na yango elongo na bino.” ## .
Mpe balongwaki na Sukote mpe bakendaki kotya kaa na Etame na ndelo ya esobe. ## .
Mpe Yehova azalaki kotambola liboso na bango na moi na kati ya likonzí ya lipata mpo na kokamba bango na nzela,  mpe na butu na kati ya likonzí ya mɔtɔ mpo na kopesa bango pole mpo na kotambola na moi mpe na butu. ## .
Likonzí ya lipata ezalaki kolongwa te liboso ya bato na moi, ezala mpe likonzí ya mɔtɔ na butu. ## .
