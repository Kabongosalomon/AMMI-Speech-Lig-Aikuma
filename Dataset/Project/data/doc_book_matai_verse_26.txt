Bongo ntango Yesu asilisaki maloba nyonso wana, alobaki na bayekoli na ye ete: ## .
“Boyebi ete etikali mikolo mibale elekeli esalema,  mpe bakokaba Mwana ya moto mpo bábaka ye na nzete.” ## .
Bongo banganga-nzambe bakonzi mpe mikóló ya bato bayanganaki na lopango ya nganga-nzambe monene oyo babengi Kaifa, ## .
mpe basalaki likita  mpo bákanga Yesu na mayele mabe mpe báboma ye. ## .
Nzokande, bazalaki koloba ete: “Na fɛti te, mpo yikiyiki ebima na kati ya bato te.” ## .
Ntango Yesu azalaki na Betania  na ndako ya Simo moto ya maba, ## .
mwasi moko apusanaki epai na ye na molangi* ya mafuta ya nsolo kitoko ya ntalo mingi,  na ntango yango Yesu afandaki na mesa mpe mwasi wana abandaki kosopela ye mafuta yango na motó. ## .
Ntango bayekoli bamonaki bongo bayokaki mabe, balobi: “Mpo na nini kobebisa yango boye?” ## .
Mpo bakokaki kotɛka yango mbongo mingi mpe kopesa yango babola.” ## .
Ntango Yesu ayokaki bongo,  alobaki na bango ete: “Mpo na nini bolingi kotungisa mwasi oyo? Kutu asaleli ngai likambo moko ya malamu. ## .
Mpo bino bozali na babola ntango nyonso,  kasi bokozala na ngai ntango nyonso te. ## .
Mpo lokola mwasi oyo atye mafuta oyo ya nsolo kitoko na nzoto na ngai, ezali mpo na kolɛngɛla kokundama na ngai. ## .
Ya solo mpenza nalobi na bino ete: Epai nyonso bakosakola nsango malamu oyo na mokili mobimba, bakolobela mpe likambo mwasi oyo asali mpo na kokanisa ye.” ## .
Bongo moko ya bantoma zomi na mibale, oyo babengi Yudasi Mokeriota,  akendaki epai ya banganga-nzambe bakonzi ## .
mpe alobaki ete: “Bokopesa ngai nini mpo natɛkɛla bino ye?”  Bayokanaki bápesa ye shekele ya palata ntuku misato (30). ## .
Bongo uta ntango wana abandaki koluka libaku ya malamu mpo na kotɛka ye. ## .
Na mokolo ya liboso ya bagato oyo ezangi levire,  bayekoli bayaki epai na Yesu, balobi: “Epai wapi olingi tóbongisela yo esika ya kolya elekeli?” ## .
Ye alobaki ete: “Bókende na engumba epai ya Songolo  mpe bóloba na ye: Moteyi alobi: ‘Ntango etyamá mpo na ngai ekómi pene; nalingi kokanisa elekeli ná bayekoli na ngai na ndako na yo.’” ## .
Mpe bayekoli basalaki ndenge Yesu atindaki bango, mpe balɛngɛlaki biloko ya elekeli. ## .
Sikoyo, ntango mpokwa ekómaki,  afandaki na mesa ná bayekoli zomi na mibale. ## .
Ntango bazalaki kolya, alobi: “Ya solo mpenza nalobi na bino: Moko na bino akotɛka ngai.” ## .
Lokola bayokaki mawa mingi na likambo yango, mokomoko abandaki koloba na ye ete: “Nkolo, ezali ngai te, boye te?” ## .
Ye azongisaki ete: “Moto oyo akotɛka ngai azali kotya lobɔkɔ na ye na saani elongo na ngai. ## .
Ya solo, Mwana ya moto azali kokende, ndenge ekomamá  mpo na ye, kasi mawa  na moto oyo azali kotɛka Mwana ya moto!  Elingaki kozala malamu koleka soki moto yango abotamaka te.” ## .
Yudasi, oyo akómaki pene ya kotɛka ye, azongisaki ete: “Ezali ngai te, boye te, Rabi?” Alobaki na ye ete: “Yo moko olobi yango.” ## .
Ntango bazalaki kokoba kolya, Yesu akamataki limpa  mpe, nsima ya kobondela, abukaki yango  mpe, apesaki yango bayekoli, alobi: “Bókamata, bólya. Oyo elakisi nzoto na ngai.” ## .
Lisusu, akamataki kɔpɔ  mpe, apesaki matɔndi, apesaki bango yango, alobi: “Bómɛla yango, bino nyonso; ## .
mpo oyo elakisi  ‘makila  ya kondimana’  na ngai, oyo ekosopama mpo na bato mingi  mpo na kolimbisa masumu. ## .
Kasi nayebisi bino ete: Nakomɛla lisusu eloko oyo euti na nzete ya vinyo te tii mokolo oyo nakomɛla yango ya sika elongo na bino na bokonzi ya Tata na ngai.” ## .
Na nsuka, nsima ya koyemba nzembo ya masanzoli,  babimaki bakei na Ngomba ya Olive. ## .
Bongo Yesu alobaki na bango ete: “Na butu oyo, bino nyonso bokobɛta libaku mpo na ngai, mpo ekomamá ete: ‘Nakobɛta mobateli ya mpate, mpe bampate ya etonga ekopanzana.’ ## .
Kasi nsima ya kolamuka na ngai uta na bakufi, nakokende na Galile liboso na bino.” ## .
Kasi Petro azongiselaki ye ete: “Ata soki bamosusu nyonso babɛti libaku mpo na yo, ngai nakobɛta libaku ata moke te!” ## .
Yesu alobaki na ye ete: “Ya solo mpenza nalobi na yo: Na butu oyo, liboso ete nsoso elela, okowangana ngai mbala misato.” ## .
Petro alobaki na ye ete: “Ata soki esengeli nakufa na yo, nakowangana yo ata moke te.” Bayekoli mosusu nyonso mpe balobaki kaka bongo. ## .
Bongo Yesu akendaki na bango tii na esika  babengi Getesemane, mpe alobaki na bayekoli ete: “Bófanda awa ntango ngai nakei kobondela  kuna.” ## .
Mpe nsima ya kokamata Petro ná bana mibale  ya Zebede, abandaki koyoka mawa mpe kotungisama makasi. ## .
Bongo alobaki na bango: “Molimo na ngai eyoki mawa makasi, ɛɛ tii na liwa.  Bótikala awa mpe bósɛnzɛla elongo na ngai.” ## .
Mpe apusanaki mwa moke liboso, akwei elongi na nse, abondeli  mpe alobi: “Tata na ngai, soki ekoki kosalema, kɔpɔ oyo  eleka mosika na ngai. Nzokande, ezala ndenge ngai nalingi te,  kasi ndenge yo olingi.” ## .
Mpe ayaki epai ya bayekoli mpe akutaki bango balali mpɔngi, mpe alobaki na Petro ete: “Bokoki kosɛnzɛla ata ngonga moko te elongo na ngai? ## .
Bósɛnzɛlaka  mpe bóbondelaka  ntango nyonso, mpo bókwea na komekama te.  Ya solo, elimo ezali na molende, kasi nzoto ezali na bolɛmbu.” ## .
Lisusu, na mbala ya mibale,  akendaki mpe abondelaki, alobi: “Tata na ngai, soki ekoki kosalema ete yango eleka te soki namɛli yango te, mokano na yo esalema.” ## .
Mpe ayaki lisusu mpe akutaki bango balali mpɔngi, mpo miso na bango ezalaki kilo. ## .
Bongo atikaki bango, akei lisusu mpe abondeli mbala ya misato,  alobi lisusu kaka liloba yango. ## .
Bongo ayaki epai ya bayekoli mpe alobaki na bango ete: “Mpo na nini bozali kolala mpɔngi mpe kopema na ntango ya boye? Talá! Ngonga ekómi pene mpo Mwana ya moto atɛkama na mabɔkɔ ya basumuki. ## .
Bótɛlɛma, tókende. Talá! Motɛki na ngai akómi pene.” ## .
Mpe ntango azalaki naino koloba, talá! Yudasi,  moko ya bantoma zomi na mibale, ayaki elongo na ebele ya bato basimbi mipanga  ná mangenda, bauti epai ya banganga-nzambe bakonzi mpe mikóló ya bato. ## .
Nzokande motɛki na ye apesaki bango elembo, alobi: “Moto oyo nakopwɛpwa, ezali ye; bókanga ye.” ## .
Mpe akendaki mbala moko epai ya Yesu alobi: “Mbote, Rabi!”  mpe apwɛpwaki  ye na boboto mpenza. ## .
Kasi Yesu  alobaki na ye ete: “Moninga, mpo na nini ozali awa?” Bongo bayaki mpe batyaki Yesu mabɔkɔ mpe bakangaki ye. ## .
Kasi, talá! moko ya baoyo bazalaki na Yesu asembolaki lobɔkɔ na ye mpe abimisaki mopanga na ye mpe abɛtaki moombo ya nganga-nzambe monene mpe akataki ye litoi. ## .
Bongo Yesu alobaki na ye ete: “Zongisá mopanga na yo na esika na yango,  mpo baoyo nyonso basalelaka mopanga bakokufa na mopanga. ## .
To okanisi nde ete nakoki te kosɛnga Tata na ngai apesa ngai sikoyo mampinga koleka zomi na mibale ya baanzelu? ## .
Bongo, ndenge nini Makomami ekokokisama, ete yango esengeli kosalema bongo?” ## .
Na ngonga wana Yesu alobaki na ebele ya bato yango ete: “Bobimi na mipanga mpe na mangenda mpo na kokanga ngai lokola nde boyeli moyibi moko boye?  Mokolo na mokolo nafandaki na tempelo  mpo na koteya, kasi bokangaki ngai te. ## .
Kasi nyonso oyo esalemi mpo makomi ya basakoli ekokisama.”  Bongo bayekoli nyonso basundolaki ye mpe bakimaki. ## .
Baoyo bakangaki Yesu bamemaki ye epai ya Kaifa  nganga-nzambe monene, epai bakomeli mpe mikóló bayanganaki. ## .
Kasi Petro alandaki ye na mwa mosika, tii na lopango  ya nganga-nzambe monene, mpe nsima ya kokɔta na kati, afandaki esika moko na bato ya misala ya ndako mpo na komona ndenge makambo ekosuka. ## .
Na ntango yango banganga-nzambe bakonzi mpe Sanedrina mobimba bazalaki koluka batatoli ya lokuta bákosela Yesu makambo mpo báboma ye, ## .
kasi bazwaki ata likambo moko te, atako batatoli ya lokuta bayaki mingi.  Na nsima mibale bayaki ## .
mpe balobaki ete: “Moto oyo alobaki: ‘Ngai nakoki kobuka tempelo ya Nzambe mpe kotonga yango na mikolo misato.’” ## .
Bongo nganga-nzambe monene atɛlɛmaki mpe alobaki na ye ete: “Ozali na eyano te? Likambo nini bazali kofunda yo na yango?” ## .
Kasi Yesu afandaki kaka nyɛɛ.  Bongo nganga-nzambe monene alobaki na ye ete: “Na nkombo ya Nzambe ya bomoi nalapisi yo ndai  ete oyebisa biso soki ozali Kristo  Mwana ya Nzambe!” ## .
Yesu alobaki  na ye ete: “Yo moko olobi yango.  Nzokande nazali koloba na bino: Banda sikoyo  bokomona Mwana ya moto  afandi na lobɔkɔ ya mobali  ya Mozwi-ya-Nguya-Nyonso* mpe azali koya na mapata ya likoló.” ## .
Bongo nganga-nzambe monene apasolaki bilamba na ye ya likoló, alobi: “Afingi Nzambe!  Ntina nini tóluka lisusu batatoli?  Talá! Sikoyo boyoki ndenge afingi Nzambe. ## .
Bokanisi nini?” Bayanolaki ete: “Abongi na liwa.” ## .
Bongo babwakelaki ye nsoi na elongi  mpe babɛtaki  ye makofi. Bamosusu babɛtaki ye bambata na elongi, ## .
balobi: “Yo Kristo,  sakwelá biso. Nani abɛti yo?” ## .
Nzokande Petro afandaki libándá na kati ya lopango yango; mpe mwana mwasi moko ya mosala ayaki epai na ye, alobi: “Yo mpe ozalaki na Yesu Mogalile!” ## .
Kasi awanganaki yango liboso na bango nyonso, alobi: “Nayebi makambo ozali koloba te.” ## .
Na nsima abimaki mpe akendaki na porte ya lopango, elenge mwasi mosusu amonaki ye mpe alobaki na baoyo bazalaki kuna ete: “Moto oyo azalaki na Yesu Monazarete.” ## .
Mpe lisusu awanganaki yango mpe alapaki ndai ete: “Nayebi moto wana te!” ## .
Nsima ya mwa ntango moke baoyo batɛlɛmaki wana bayaki mpe balobaki na Petro ete: “Ya solo yo mpe ozali moko na bango, kutu elobeli na yo ezali kofunda yo.” ## .
Bongo abandaki komilakela mabe mpe kolapa ndai ete: “Nayebi moto wana te!” Mpe na mbala moko nsoso elelaki. ## .
Mpe Petro akanisaki liloba oyo Yesu alobaki, elingi koloba ete: “Liboso nsoso elela, okowangana ngai mbala misato.”  Mpe abimaki na libándá mpe alelaki na mawa makasi. ## .
