Nsima na yango, Abrama alongwaki na Ezipito amati na Negebe,  ye ná mwasi na ye mpe nyonso oyo azalaki na yango, mpe Lota azalaki elongo na ye. ## .
Mpe Abrama azalaki na bozwi mingi: bitonga ya banyama mpe palata mpe wolo. ## .
Mpe azalaki kolongola kaa awa, atye yango kuna, atye awa, atye kuna, asimbaki nzela akei longwa na Negebe tii na Betele, na esika oyo hema na ye ezalaki liboso kati na Betele mpe Ai, ## .
na esika ya etumbelo oyo asalaki kuna, na ebandeli;  mpe kuna Abrama abandaki kobelela nkombo ya Yehova. ## .
Nzokande Lota, oyo azalaki kokende elongo na Abrama, azalaki mpe na bampate mpe bangɔmbɛ mpe bahema. ## .
Na bongo, mokili yango epesaki bango nzela te ya kofanda esika moko, mpamba te biloko na bango ekómaki mingi mpe bakokaki te kofanda esika moko. ## .
Mpe koswana ebimaki kati na bakɛngɛli ya bibwɛlɛ ya Abrama mpe bakɛngɛli ya bibwɛlɛ ya Lota; mpe na ntango yango, Mokanana mpe Moperizi bazalaki kofanda na mokili yango. ## .
Bongo Abrama alobaki na Lota  ete: “Nabondeli yo, koswana ekoba kozala te kati na ngai ná yo mpe kati na bakɛngɛli na ngai ná bakɛngɛli na yo, mpo biso tozali bandeko. ## .
Mokili yango mobimba ezali liboso na yo te? Nabondeli yo, kabwaná na ngai. Soki yo okei na lobɔkɔ ya mwasi, boye ngai nakokende na lobɔkɔ ya mobali; kasi soki yo okei na lobɔkɔ ya mobali, boye ngai nakokende na lobɔkɔ ya mwasi.” ## .
Bongo Lota atombolaki miso na ye mpe amonaki Etúká mobimba ya Yordani,  amonaki ete yango nyonso ezali etúká moko ya mai mingi liboso ete Yehova abebisa Sodoma ná Gomora, ezalaki lokola elanga ya Yehova,  lokola mokili ya Ezipito tii na Zoare. ## .
Bongo Lota aponaki Etúká mobimba ya Yordani, mpe Lota alongolaki kaa na ye mpo na kotya yango na ɛsti. Na bongo, bakabwanaki. ## .
Abrama afandaki na mokili ya Kanana, kasi Lota afandaki na bingumba ya Etúká yango.  Nsukansuka atɛlɛmisaki hema pene na Sodoma. ## .
Mpe bato ya Sodoma bazalaki mabe mpe bazalaki basumuki minene liboso ya Yehova. ## .
Mpe nsima ya kokabwana ya Lota ná Abrama, Yehova alobaki na Abrama ete: “Nabondeli yo, tombolá miso na yo, mpe na esika ozali, talá epai ya nɔrdi mpe epai ya sudi mpe epai ya ɛsti mpe epai ya wɛsti, ## .
mpo mokili nyonso oyo ozali komona, nakopesa yango na yo mpe na momboto na yo mpo na ntango oyo etyami ndelo te. ## .
Mpe nakokómisa momboto na yo lokola zɛlo ya mokili, na yango soki moto akokoka kotánga zɛlo ya mokili, boye momboto na yo ekokoka kotángama. ## .
Tɛlɛmá, tambolá epai na epai na mokili yango na bolai na yango mpe na bonene na yango, mpamba te nakopesa yo yango.” ## .
Bongo Abrama akobaki kofanda na bahema. Na nsima, ayaki kofanda na kati ya banzete minene ya Mamare,  oyo ezali na Hebrone;  mpe kuna abandaki kotongela Yehova etumbelo. ## .
