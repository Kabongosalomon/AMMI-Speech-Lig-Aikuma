Bongo ngai, bandeko, ntango nayaki epai na bino, nayaki te na elobeli ya kokamwisa  to na bwanya ya kokamwisa mpo na kosakwela bino sekele mosantu  ya Nzambe. ## .
Mpo nazwaki ekateli ya koyeba eloko moko te na kati na bino longola kaka Yesu Kristo,  mpe ye abakami na nzete. ## .
Mpe nayaki epai na bino na bolɛmbu mpe na kobanga mpe na kolɛnga makasi; ## .
mpe elobeli na ngai mpe makambo oyo ngai nasakolaki ezalaki te na maloba ya kondimisa ya bwanya kasi na misala oyo ezalaki komonisa elimo mpe nguya, ## .
mpo kondima na bino ezala, na bwanya  ya bato te, kasi na nguya ya Nzambe. ## .
Nzokande, tozali kolobela bwanya epai ya bato oyo bakɔmɛli,  kasi bwanya  ya ntango oyo te to mpe ya bakonzi ya ntango oyo te,  oyo basengeli kokóma mpamba. ## .
Kasi tozali kolobela bwanya ya Nzambe na kati ya sekele mosantu,  bwanya oyo ebombamá, oyo Nzambe akanaki mpo na nkembo na biso liboso bato bátya bibongiseli  na bango. ## .
Bwanya wana, ata moto moko te na bakonzi  ya ntango oyo asili koyeba yango,  mpo soki báyebaka yango, mbɛlɛ babakaki Nkolo oyo atondi na nkembo na nzete te. ## .
Kasi kaka ndenge ekomamá: “Liso emoná te mpe litoi eyoká te, mpe eyá te na motema ya moto, makambo oyo Nzambe abongisá mpo na baoyo balingaka ye.” ## .
Mpo biso nde Nzambe amonisi  yango na nzela ya elimo  na ye, mpo elimo  elukalukaka na kati ya makambo nyonso, ata na makambo mozindo  ya Nzambe. ## .
Mpo nani kati na bato ayebaka makambo ya moto, longola kaka elimo  ya moto oyo ezali na kati na ye? Ndenge moko mpe, moto moko te ayebi makambo ya Nzambe, longola kaka elimo  ya Nzambe. ## .
Nzokande biso tozwaki elimo  ya mokili te, kasi elimo  oyo euti na Nzambe, mpo tóyeba makambo oyo Nzambe apesi biso na boboto. ## .
Tozali mpe kolobela makambo yango, na maloba oyo eteyami na bwanya ya bato te,  kasi na oyo eteyami na elimo,  wana tozali kosangisa makambo ya elimo ná maloba ya elimo. ## .
Kasi moto ya mosuni ayambaka makambo ya elimo ya Nzambe te, mpo ezali bozoba na miso na ye; mpe akoki te koyeba yango,  mpo etalelamaka malamumalamu na ndenge ya elimo. ## .
Nzokande, moto ya elimo  atalelaka malamumalamu makambo nyonso, kasi ye moko atalelamaka malamumalamu  ata na moto moko te. ## .
Mpo “nani ayebi makanisi ya Yehova,  mpo alakisa ye”?  Kasi biso tozali na makanisi  ya Kristo. ## .
