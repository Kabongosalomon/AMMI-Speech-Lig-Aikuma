Manase  azalaki na mbula zomi na mibale ntango abandaki koyangela, mpe ayangelaki mbula ntuku mitano na mitano (55) na Yerusaleme. Mpe nkombo ya mama na ye Hefiziba. ## .
Mpe asalaki oyo ezali mabe na miso ya Yehova,  na kolanda makambo oyo eyinamá ya bikólo  oyo Yehova abenganaki liboso ya bana ya Yisraele. ## .
Bongo atongaki lisusu bisika oyo etombwaná oyo tata na ye Hizikiya abebisaki,  mpe atɛlɛmiselaki Baala bitumbelo mpe asalaki nzete ya losambo, ndenge Ahaba  mokonzi ya Yisraele asalaki; mpe abandaki kogumbamela  limpinga nyonso ya likoló  mpe kosalela yango. ## .
Mpe atongaki bitumbelo na ndako ya Yehova,  oyo Yehova alobaki mpo na yango ete: “Nakotya nkombo na ngai na Yerusaleme.” ## .
Mpe lisusu atongelaki limpinga nyonso ya likoló  bitumbelo na mapango mibale ya ndako ya Yehova. ## .
Mpe alekisaki mwana na ye mbeka na mɔtɔ,  asalaki misala ya maji,  alukaki bilembo ya makambo oyo ekoya mpe atyaki bato oyo basololaka na bilimo  ná bato oyo basalaka mosala ya kosakola makambo oyo ekoya.  Asalaki makambo mingi mpenza ya mabe na miso ya Yehova, mpo na kosilikisa ye. ## .
Lisusu, atyaki ekeko oyo eyemami  ya nzete ya losambo oyo asalaki na ndako  oyo Yehova alobaki na Davidi mpe na mwana na ye Salomo ete: “Na ndako oyo mpe na Yerusaleme, oyo naponi kati na mabota nyonso ya Yisraele, nakotya nkombo na ngai mpo na ntango oyo etyami ndelo te. ## .
Mpe nakosala lisusu te ete lokolo ya Yisraele eyengayenga mpe elongwa na mabele oyo napesaki bankɔkɔ na bango,  soki bakebi ete básala na kolanda mitindo nyonso oyo napesaki bango,  ɛɛ, na kolanda mobeko nyonso oyo mosaleli na ngai Moize apesaki bango.” ## .
Mpe bayokaki te,  kasi Manase azalaki se kobenda bango na mayele mpo básala mabe  koleka bikólo  oyo Yehova asilisaki nyɛɛ liboso ya bana ya Yisraele. ## .
Mpe Yehova azalaki se koloba na nzela ya basaleli na ye basakoli  ete: ## .
“Lokola Manase  mokonzi ya Yuda asali makambo wana oyo eyinamá,  asali makambo mabe koleka nyonso oyo Baamore  oyo bazalaki liboso na ye basalaki, kutu atindi Yuda asala lisumu  na bikeko na ye ya bosɔtɔ. ## .
Yango wana, talá oyo Yehova Nzambe ya Yisraele alobi: ‘Talá, nazali koyeisela Yerusaleme  ná Yuda mpasi oyo moto soki ayoki, matoi na ye nyonso ekoyoka mpasi. ## .
Mpe ya solo, nakosembolela Yerusaleme nsinga ya komeka  oyo basalelaki mpo na komeka Samaria,  mpe nivo oyo basalelaki mpo na ndako ya Ahaba;  mpe nakosukola  mpenza Yerusaleme ndenge moto asukolaka kibakuli oyo ezangá mabɔkɔ, asukoli yango mpe abaloli yango. ## .
Mpe nakosundola mpenza batikali  ya libula na ngai  mpe nakopesa bango na lobɔkɔ ya banguna na bango, mpe bakokóma mpenza biloko ya kopunza mpe ya kobɔtɔla mpo na banguna na bango nyonso, ## .
mpo basali oyo ezali mabe na miso na ngai mpe bazali kosilikisa ngai banda mokolo oyo bankɔkɔ na bango babimaki na Ezipito tii na mokolo ya lelo.’” ## .
Mpe longola lisumu oyo atindaki Yuda básala na ndenge bazalaki kosala oyo ezali mabe na miso ya Yehova,  Manase asopaki lisusu makila mingi mpenza ya bato oyo bazalaki na likambo te,  kino atondisaki Yerusaleme banda nsuka tii nsuka. ## .
Makambo mosusu ya Manase mpe nyonso oyo asalaki mpe lisumu oyo asalaki ekomami te na buku  ya makambo ya mikolo ya bakonzi ya Yuda? ## .
Nsukansuka, Manase alalaki esika moko na bankɔkɔ na ye  mpe akundamaki na elanga ya ndako na ye, na elanga ya Uza;  mpe mwana na ye Amone abandaki koyangela na esika na ye. ## .
Amone  azalaki na mbula ntuku mibale na mibale (22) ntango abandaki koyangela, mpe ayangelaki mbula mibale  na Yerusaleme. Mpe nkombo ya mama na ye Meshulemete mwana ya Haruze moto ya Yoteba. ## .
Mpe azalaki kosala oyo ezali mabe na miso ya Yehova, ndenge tata na ye Manase asalaki. ## .
Mpe azalaki kotambola na banzela nyonso oyo tata na ye atambolaki,  mpe akobaki kosalela bikeko ya bosɔtɔ  oyo tata na ye asalelaki mpe akobaki kogumbamela yango. ## .
Bongo atikaki Yehova  Nzambe ya bankɔkɔ na ye, mpe atambolaki na nzela ya Yehova te. ## .
Nsukansuka, basaleli ya Amone basalelaki ye likita mpe babomaki mokonzi  na ndako na ye moko. ## .
Kasi bato ya mokili babomaki bato nyonso oyo basalelaki Mokonzi Amone likita.  Na nsima, bato ya mokili bakómisaki mwana na ye Yosiya  mokonzi na esika na ye. ## .
Makambo mosusu oyo Amone asalaki ekomami te na buku  ya makambo ya mikolo ya bakonzi ya Yuda? ## .
Bongo bakundaki ye na lilita na ye, na elanga ya Uza;  mpe mwana na ye Yosiya  abandaki koyangela na esika na ye. ## .
