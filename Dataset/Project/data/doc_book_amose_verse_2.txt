“Talá oyo Yehova alobi: ‘“Mpo na botomboki misato ya Moabe,  mpe mpo na minei, nakozongisa yango nsima te, mpo na ndenge azikisá mikuwa ya mokonzi ya Edome mpo na kosala mpɛmbɛ. ## .
Mpe nakotinda mɔtɔ na Moabe, mpe ekozikisa mpenza bandako milai ya kofanda ya Keriote;  mpe Moabe akokufa mpenza na makɛlɛlɛ, na elembo ya kokebisa, na lokito ya liseke. ## .
Mpe nakolongola mosambisi na kati na ye, mpe nakoboma bankumu na ye nyonso elongo na ye,”  Yehova alobi bongo.’ ## .
“Talá oyo Yehova alobi: ‘Mpo na botomboki misato ya Yuda,  mpe mpo na minei, nakozongisa yango nsima te, mpo na ndenge baboyá mobeko ya Yehova,  mpe mpo babatelaki malako na ye mpenza te; kasi makambo na bango ya lokuta,  oyo bankɔkɔ na bango balandaki kotambola na yango, nde esalaki ete báyengayenga. ## .
Mpe nakotinda mɔtɔ na Yuda mpe ekozikisa mpenza bandako milai ya kofanda ya Yerusaleme.’ ## .
“Talá oyo Yehova alobi: ‘Mpo na botomboki misato ya Yisraele,  mpe mpo na minei, nakozongisa yango nsima te, mpo na ndenge batɛká moyengebene kaka mpo na palata, mpe mobola kaka mpo na ntalo ya sandale. ## .
Bazali na mposa ya koyeisa putulu ya mabele na motó ya bato bazangá;  mpe bazali kopɛngwisa nzela ya bato ya komikitisa;  mpe mobali moko ná tata na ye mpenza bakei epai ya mwana mwasi se moko,  mpo na kotuka nkombo na ngai mosantu. ## .
Mpe pembeni ya etumbelo nyonso,  bazali komitanda na bilamba oyo bakangaki ndanga;  mpe vinyo ya bato oyo bafutisami lomande, bazali komɛla yango na ndako ya banzambe na bango.’ ## .
“‘Kasi ngai, nasilisaki Moamore  mpo na bango, oyo molai na ye ezalaki lokola molai ya banzete ya sɛdrɛ, mpe oyo azalaki makasi lokola banzete minene;  mpe nazalaki kosilisa mbuma na ye na likoló mpe misisa na ye na nse. ## .
Mpe ngai moko nabimisaki bino na mokili ya Ezipito,  mpe nazalaki kotambwisa bino na esobe mbula ntuku minei (40),  mpo na kozwa mokili ya Moamore. ## .
Mpe nazalaki kotɛlɛmisa basusu kati na bana na bino basakoli  mpe basusu kati na bilenge na bino Banaziri.  Ee bana ya Yisraele, ezali mpenza bongo te?’ yango nde liloba ya Yehova. ## .
“‘Kasi bozalaki komɛlisa Banaziri vinyo,  mpe bopesaki basakoli mitindo ete: “Bosengeli kosakola te.” ## .
Talá nazali koningisa oyo ezali na nse na bino, kaka ndenge pusupusu oyo etondi na molɔngɔ ya mbuma oyo bakati sika eninganaka. ## .
Mpe esika ya kokima ekolimwa mpenza liboso ya moto oyo apotaka mbangu,  mpe moto ya makasi akokembisa nguya na ye te, mpe moto ya nguya akobikisa molimo na ye te. ## .
Mpe moto oyo asimbi litimbo akotɛlɛma te, mpe moto oyo azali na makolo ya kopota mbangu akokima te, mpe motambwisi ya mpunda akobikisa molimo na ye te. ## .
Mpe moto ya motema mpiko na kati ya bato ya nguya, akokima bolumbu na mokolo yango,’  yango nde liloba ya Yehova.” ## .
