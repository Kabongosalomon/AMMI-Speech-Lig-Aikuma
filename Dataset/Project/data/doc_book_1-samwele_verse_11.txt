Bongo Nahashe, Moamone,  amataki mpe atyaki kaa mpo na kobundisa Yabeshe,  na Gileade. Na yango, mibali nyonso ya Yabeshe balobaki na Nahashe boye: “Salá kondimana na biso mpo tósalela yo.” ## .
Na nsima Nahashe, Moamone, alobaki na bango ete: “Nakosala kondimana na bino kaka soki bondimi likambo oyo: soki bondimi natɔbɔla  mokomoko na bino liso ya mobali, mpe natya yango mpenza ezala likambo ya nsɔni na Yisraele mobimba.” ## .
Bongo mikóló ya Yabeshe balobaki na ye boye: “Pesá biso ntango, mikolo nsambo, mpe tokotinda bamemi-nsango na teritware nyonso ya Yisraele mpe, soki tozwi mobikisi  te, tokobima epai na yo.” ## .
Na nsima, bamemi-nsango bakómaki na Gibea  ya Saulo mpe balobaki maloba yango na matoi ya bato, mpe bato nyonso babandaki kotombola mingongo na bango mpe kolela. ## .
Kasi talá, Saulo azali koya na nsima ya etonga ya bangɔmbɛ, auti na esobe, mpe Saulo alobaki boye: “Bato bazali kolela boye likambo nini?” Mpe babandaki koyebisa ye maloba ya mibali ya Yabeshe. ## .
Mpe ntango ayokaki maloba yango, elimo  ya Nzambe ebandaki kosala kati na Saulo mpe nkanda na ye engalaki makasi. ## .
Na yango, azwaki bangɔmbɛ mibale ya mibali mpe akataki yango bitenibiteni mpe atindaki yango na teritware mobimba ya Yisraele,  na lobɔkɔ ya bamemi-nsango, alobi: “Moto nyonso kati na biso oyo akobima te mpo na kolanda Saulo ná Samwele, bakosala bangɔmbɛ na ye boye!”  Mpe nsɔmɔ  ya Yehova  ekwelaki bato, bongo babimaki lokola moto moko. ## .
Na nsima, atángaki  bango na Bezeke, mpe bana ya Yisraele bazalaki bato nkóto nkama misato (300 000), mpe mibali ya Yuda bato nkóto ntuku misato (30 000). ## .
Bongo balobaki na bamemi-nsango oyo bayaki ete: “Talá oyo bokoloba na bato ya Yabeshe, na Gileade: ‘Lobi bokozwa lobiko ntango moi ekongala.’”  Na yango, bamemi-nsango bayaki mpe bayebisaki bato ya Yabeshe, mpe basepelaki. ## .
Bongo bato ya Yabeshe balobaki boye: “Lobi tokobima mpe tokoya epai na bino, mpe bokosala biso ndenge nyonso oyo emonani malamu na miso na bino.” ## .
Mpe esalemaki boye: na mokolo oyo elandaki, Saulo  atyaki bato ya etumba na bituluku misato;  mpe bakɔtaki na kati ya kaa yango na eleko ya kokɛngɛla ya ntɔngɔntɔngɔ  mpe babomaki Baamone  tii ntango moi engalaki. Ntango emonanaki ete mwa ndambo na bango batikali, bapanzaki bango mpe kati na bango, batikalaki lisusu bato mibale esika moko te. ## .
Mpe bato bakómaki koloba na Samwele ete: “Nani yango alobaki ete: ‘Bongo Saulo azala mokonzi na biso?’  Bóbimisa bato yango, tóboma bango.” ## .
Kasi Saulo alobaki boye: “Moto moko te akobomama lelo,  mpamba te lelo, Yehova amemi lobiko na Yisraele.” ## .
Na nsima, Samwele alobaki na bato boye: “Bóya, tókende na Gilgale  mpo tózongela lisusu likambo ya bokonzi.” ## .
Na yango, bato nyonso ya ekólo bakendaki na Gilgale, mpe kuna, batyaki Saulo mokonzi liboso ya Yehova, na Gilgale. Na nsima, bapesaki bambeka ya boyokani kuna, liboso ya Yehova,  mpe kuna, Saulo ná mibali nyonso ya Yisraele bakobaki kosepela makasi mpenza. ## .
