Mpe esalemaki boye: na sanza ya Nisana,  na mbula ya ntuku mibale (20)  ya mokonzi Artazerezese,  vinyo ezalaki liboso na ye, mpe lokola na momeseno nazwaki vinyo mpe napesaki yango mokonzi.  Kasi naino namonaná mawamawa boye liboso na ye te. ## .
Bongo mokonzi alobaki na ngai ete: “Mpo na nini elongi na yo ezali mawamawa  nzokande ozali na maladi te? Ezali likambo mosusu te kaka mawa ya motema.”  Na yango, nabangaki mingi mpenza. ## .
Bongo nalobaki na mokonzi ete: “Tiká mokonzi azala na bomoi mpo na ntango oyo etyami ndelo te!  Elongi na ngai ezala mawamawa te ndenge nini, awa engumba,  ndako ya malita ya bankɔkɔ na ngai,  ebebisami mpe baporte na yango mpenza elyami na mɔtɔ?” ## .
Na yango mokonzi alobaki na ngai: “Olingi nini?”  Na mbala moko nabondelaki  Nzambe ya likoló. ## .
Nsima na yango nalobaki na mokonzi ete: “Soki emonani malamu na miso ya mokonzi,  mpe soki mosaleli na yo amonani malamu na miso na yo,  tindá ngai na Yuda, na engumba ya malita ya bankɔkɔ na ngai, mpo natonga yango lisusu.” ## .
Na yango mokonzi alobaki na ngai boye, wana mwasi na ye ya lokumu afandaki pembeni na ye: “Mobembo na yo ekoumela ntango boni mpe okozonga ntango nini?” Bongo emonanaki malamu  na miso ya mokonzi ete atinda ngai, ntango napesaki ye mokolo oyo nakozonga. ## .
Mpe nalobaki lisusu na mokonzi ete: “Soki emonani malamu na miso ya mokonzi, bápesa ngai mikanda  mpo na baguvɛrnɛrɛ  ya ngámbo mosusu ya Ebale,  mpo bátika ngai naleka kino nakokóma na Yuda; ## .
mpe mokanda mpo na Asafa mokɛngɛli ya zamba ya mokonzi, mpo apesa ngai banzete oyo nakosala na mabaya na yango baporte ya Esika makasi  ya ndako  ya Nzambe, mpe efelo  ya engumba mpe ndako oyo nakokɔta.” Bongo mokonzi apesaki ngai mikanda yango, mpo lobɔkɔ malamu ya Nzambe na ngai ezalaki elongo na ngai. ## .
Nsukansuka nakómaki epai ya baguvɛrnɛrɛ  ya ngámbo mosusu ya Ebale mpe napesaki bango mikanda ya mokonzi. Lisusu, mokonzi atindaki elongo na ngai bakonzi ya limpinga ya basoda mpe bato oyo batambolaka na mpunda. ## .
Ntango Sanebalate  Mohorone  mpe Tobia  mosaleli Moamone,  bayokaki yango, bamonaki likambo yango mabe  mpenza ete moto ayei koluka bolamu ya bana ya Yisraele. ## .
Nsukansuka nakómaki na Yerusaleme, mpe nazalaki wana mikolo misato. ## .
Bongo natɛlɛmaki na butu, ngai ná mwa ndambo ya mibali elongo na ngai, mpe nayebisaki moto moko te  likambo oyo Nzambe na ngai azalaki kotya na motema na ngai ete nasalela Yerusaleme,  mpe nyama ya mboka ata moko te ezalaki elongo na ngai longola kaka nyama oyo namataki. ## .
Mpe nabimaki na Porte ya Lobwaku  na butu mpe nakei liboso ya Liziba ya Nyoka Monene kino na Porte ya Mabondo ya Putulu ya Mɔtɔ,  mpe nazalaki kaka kotalatala bifelo  ya Yerusaleme, ndenge ebukaná mpe ndenge baporte  na yango elyamá na mɔtɔ. ## .
Mpe nalekaki pembenipembeni ya Porte ya Liziba  kino na Liziba ya Mokonzi, mpe esika ya koleka ezalaki te mpo na nyama oyo namataki. ## .
Kasi nakobaki komata na lobwaku ya mokɛli  na butu, mpe nazalaki kotalatala efelo; nsima na yango nabalukaki mpe nakɔtaki na Porte ya Lobwaku,  bongo nazongaki. ## .
Mpe bayangeli-basungi  bayebaki te epai nakendaki mpe eloko nini nazalaki kosala; mpe nayebisaki naino likambo moko te epai ya Bayuda ná banganga-nzambe ná bato ya lokumu ná bayangeli-basungi mpe bato mosusu oyo bazalaki kosala mosala. ## .
Nsukansuka nalobaki na bango ete: “Bino bozali komona mpasi oyo tozali na yango, ndenge Yerusaleme ebebi mpe baporte na yango etumbami na mɔtɔ. Bóya mpe tótonga efelo ya Yerusaleme, mpo tókoba kozala eloko ya nsɔni te.” ## .
Mpe nayebisaki bango oyo lobɔkɔ  ya Nzambe na ngai esalaki, bolamu oyo yango esalelaki ngai,  mpe lisusu maloba oyo mokonzi  alobaki na ngai. Na yango balobaki ete: “Tótɛlɛma mpe tótonga.” Bongo balendisaki mabɔkɔ na bango mpo na mosala yango ya malamu. ## .
Sikoyo ntango Sanebalate  Mohorone, Tobia  mosaleli  Moamone,  ná Gesheme  Moarabe  bayokaki likambo yango, babandaki kosɛka biso  mpe kotala biso na lityo mpe koloba ete: “Eloko nini oyo bozali kosala? Bozali nde kotombokela mokonzi?” ## .
Kasi nazongiselaki bango mpe nalobaki na bango ete: “Nzambe ya likoló  Ye nde akopesa biso elonga,  mpe biso, basaleli na ye, tokotɛlɛma mpe tokotonga; kasi bino bozali na likabo te,  na lotomo te mpe eloko ya kokanisa  bino ezali te na Yerusaleme.” ## .
