Na mikolo wana, mokonzi azalaki te na Yisraele.  Mpe na mikolo yango, libota ya Badani  ezalaki komilukela libula mpo na kofanda kuna; mpamba te tii na mokolo wana, bazwaki naino mabele ya libula na bango te na kati ya mabota ya Yisraele. ## .
Nsukansuka, bana ya Dani batindaki mibali mitano ya libota na bango, mibali oyo bautaki kati na bango, mibali oyo bazalaki bilombe, uta na Zora  mpe na Eshetaole,  mpo na konɔnga  mokili mpe kotalatala yango. Bongo balobaki na bango boye: “Bókende kotalatala mokili.” Na nsima, bakómaki na etúká ya ngombangomba ya Efraime  tii na ndako ya Mika  mpe balalaki wana. ## .
Ntango bakómaki pene na ndako ya Mika, bayokaki mongongo ya elenge mobali, Molevi, mpe balekaki kuna. Bongo balobaki na ye ete: “Nani amemi yo awa, ozali kosala nini na esika oyo, mpe eloko nini ozali koluka awa?” ## .
Bongo ye alobaki na bango boye: “Mika asaleli ngai boye na boye mpo na kozwa ngai na mosala mpe afutaka ngai,  mpe mpo nasalela ye mosala ya nganga-nzambe.” ## .
Na yango, balobaki na ye ete: “Tobondeli yo, tuná  Nzambe  mpo tóyeba soki nzela oyo tozali kokende ekozala malamu.” ## .
Bongo nganga-nzambe yango alobaki na bango boye: “Bókende na kimya. Nzela na bino oyo bozali kokende ezali liboso ya Yehova.” ## .
Na yango, mibali wana mitano bakendaki mpe bakómaki na Laishe  mpe bamonaki ndenge bato oyo bazalaki kuna bazalaki komityela motema, ndenge Basidone bazalaka, na kimya mpe bazalaki kobanga eloko te,  mpe ezalaki na mobɔtɔli-mboka moko te, oyo anyokolaka, oyo azalaki komonisa bango mpasi na mokili wana, mpo bazalaki mosika na Basidone  mpe bazalaki kokɔta na makambo ya bato te. ## .
Na nsima, bayaki epai ya bandeko na bango na Zora  mpe na Eshetaole,  mpe bandeko na bango babandaki koloba na bango boye: “Boni esika bokendaki?” ## .
Mpe bango balobaki ete: “Bótɛlɛma, mpe tómata mpo na kobunda na bango; mpo tomoni mokili yango, mpe talá! ezali malamu mingi.  Kasi bino bozali kokakatana. Bózala na gɔigɔi te mpo na kokende kokɔta mpe kozwa mokili yango. ## .
Ntango bokokɔta, bokokuta bato moko oyo bazali kobanga eloko te,  mpe mokili ezali monene mpenza; mpo Nzambe apesi yango na lobɔkɔ na bino,  ezali esika oyo ezangi ata eloko moko te oyo ezalaka awa na mabele.” ## .
Bongo mibali nkama motoba (600) ya libota ya Badani,  bakangi bibundeli ya etumba na loketo, balongwaki wana, elingi koloba: na Zora mpe na Eshetaole. ## .
Basimbaki nzela mpe bamataki mpe batyaki kaa na Kiriate-yearime,  na Yuda. Yango wana, bapesá esika yango nkombo Mahane-dani  tii na mokolo ya lelo. Talá! Ezali na wɛsti ya Kiriate-yearime. ## .
Nsima na yango, balongwaki wana mpo na kokende na etúká ya ngombangomba ya Efraime mpe bakómaki tii na ndako ya Mika. ## .
Bongo mibali mitano oyo bakendaki konɔnga  mokili ya Laishe  bapesaki eyano mpe balobaki na bandeko na bango ete: “Boyebi ete, na bandako oyo, ezali na efode mpe baterafime  mpe ekeko oyo eyemami  mpe ekeko ya ebende oyo enyangwisami?  Sikoyo, bókanisa nini bosengeli kosala.” ## .
Bongo balekaki wana mpe bakómaki na ndako ya elenge mobali yango, Molevi,  na ndako ya Mika, mpe babandaki kotuna soki azali malamu. ## .
Na ntango wana nyonso, mibali nkama motoba (600) oyo bakangaki bibundeli ya etumba  na loketo, oyo bautaki na bana ya Dani,  batɛlɛmaki na esika oyo bakɔtaka na porte. ## .
Sikoyo, mibali mitano oyo bakendaki konɔnga mokili  yango bamataki mpo bákɔta kuna mpe bázwa ekeko oyo eyemami,  efode,  baterafime  mpe ekeko ya ebende oyo enyangwisami.  (Mpe nganga-nzambe  atɛlɛmaki na esika oyo bakɔtaka na porte, elongo na mibali nkama motoba [600], oyo bakangaki bibundeli ya etumba na loketo.) ## .
Bongo mibali yango bakɔtaki na ndako ya Mika mpe babandaki kozwa ekeko oyo eyemami, efode, baterafime mpe ekeko ya ebende oyo enyangwisami.  Na yango, nganga-nzambe  wana alobaki na bango boye: “Bozali kosala nini?” ## .
Kasi bango balobaki na ye ete: “Fandá nyɛɛ. Tyá lobɔkɔ na yo na monɔkɔ, mpe yaká tókende, okóma tata  mpe nganga-nzambe  na biso. Nini eleki malamu: otikala nganga-nzambe na ndako ya moto moko  to okóma nganga-nzambe ya etuluka mpe libota mobimba na Yisraele?” ## .
Na yango, motema ya nganga-nzambe esepelaki,  mpe azwaki efode, baterafime, ekeko oyo eyemami  mpe akɔtaki na kati ya bato yango. ## .
Na nsima, babalukaki mpe bakendaki, batyaki bana, bibwɛlɛ mpe biloko ya motuya liboso na bango. ## .
Ntango bakómaki mwa mosika na ndako ya Mika, mibali oyo bazalaki na bandako oyo ezalaki pene na ndako ya Mika  bayanganisamaki mpe bamekaki kokanga bana ya Dani. ## .
Lokola bazalaki se kobelela bana ya Dani, bango babalolaki bilongi na bango mpe balobaki na Mika boye: “Likambo nini na yo  mpo obengisa bato boye?” ## .
Bongo ye alobaki ete: “Banzambe na ngai  oyo nasalá,  bozwi yango, ná nganga-nzambe,  mpe bokei na bino, bongo ngai natikali na nini lisusu?  Mpe ndenge nini bóloba na ngai: ‘Likambo nini na yo?’” ## .
Na yango, bana ya Dani balobaki na ye boye: “Mongongo na yo eyokana kutu pene na biso te, noki mibali oyo milimo na bango ekómi bololo  bákwela bino, mpe obungisa molimo na yo mpe molimo ya bato ya ndako na yo.” ## .
Mpe bana ya Dani bakobaki kolanda nzela na bango; mpe Mika amonaki ete balekaki ye na makasi,  bongo abalukaki mpe azongaki na ndako na ye. ## .
Nde bango, bazwaki biloko oyo Mika asalaki mpe nganga-nzambe  na ye, mpe bakendaki na Laishe,  kobunda na bato oyo bazalaki kofanda na kimya mpe bazalaki kobanga eloko te.  Mpe babomaki bango na mopanga,  mpe batumbaki engumba yango na mɔtɔ. ## .
Mpe moto ya kobikisa bango azalaki te, mpamba te engumba yango ezalaki mosika na Sidone,  mpe bazalaki kokɔta na makambo ya bato te; mpe ezalaki na lobwaku ya patatalu oyo ezalaki ya Bete-rehobe.  Na nsima, batongaki lisusu engumba yango mpe bafandaki kuna. ## .
Lisusu, bapesaki engumba yango nkombo ya tata na bango, Dani,  oyo Yisraele abotaki.  Nzokande, na ebandeli, nkombo ya engumba yango ezalaki Laishe. ## .
Na nsima, bana ya Dani batɛlɛmisaki ekeko oyo eyemami  mpo na bango moko; mpe Yonatane  mwana ya Gereshome,  mwana ya Moize, ye ná bana na ye ya mibali bakómaki banganga-nzambe ya libota ya Badani tii na mokolo mboka ememamaki na mokili ya bapaya. ## .
Mpe bakamataki ekeko oyo eyemami ya Mika, oyo ye asalaki, batɛlɛmisaki yango mpo na bango moko mikolo nyonso oyo ndako  ya Nzambe ya solo ezalaki na Shilo. ## .
