Sikoyo Naomi azalaki na ndeko  moko ya mobali na ye, mobali moko ya bomɛngo mingi mpe moto monene,  na libota ya Elimeleke, mpe nkombo na ye Boaze. ## .
Na nsima, Ruta Momoabe alobaki na Naomi ete: “Nabondeli yo, tiká ngai nakende na elanga kolɔkɔta mbuma oyo etikalaka  na mitó ya mbuma ya kosala farini, na nsima ya moto nyonso oyo nakondimama na miso na ye.” Bongo alobaki na ye ete: “Kende, mwana na ngai.” ## .
Na yango, akendaki mpe akɔtaki kolɔkɔta mbuma oyo etikalaka na elanga nsima ya babuki-mbuma.  Bongo kaka boye akómaki na eteni ya elanga ya Boaze,  oyo azalaki moto ya libota ya Elimeleke. ## .
Mpe talá! Boaze akómaki wana autaki na Beteleme mpe alobaki na babuki-mbuma ete: “Yehova azala na bino.”  Mpe bango balobaki na ye ete: “Yehova apambola yo.” ## .
Na nsima, Boaze  alobaki na elenge mobali oyo atyamaki mpo na kokamba babuki-mbuma ete: “Elenge mwasi oyo azali ya nani?” ## .
Bongo elenge mobali oyo atyamaki mpo na kokamba babuki-mbuma apesaki eyano mpe alobaki ete: “Elenge mwasi oyo azali Momoabe,  oyo Naomi azongaki na ye, ntango autaki na mokili ya Moabe. ## .
Bongo alobaki ete: ‘Nabondeli yo, tiká ngai nalɔkɔta mbuma oyo etikalaka,  mpe nakosangisa mpenza mitó ya mbuma ya kosala farini oyo ekatami nsima ya babuki-mbuma.’ Bongo akɔtaki, atɛlɛmi kaka banda ntango yango na ntɔngɔ tii na ntango oyo ayei kofanda sikoyo na ndako mpo na mwa ntango moke.” ## .
Na nsima, Boaze alobaki na Ruta ete: “Oyoki, mwana na ngai, boye te? Kokende kolɔkɔta mbuma na elanga mosusu te,  mpe lisusu osengeli te kokatisa esika oyo mpo na kokende epai mosusu, mpe na ndenge yango okozala penepene na bilenge na ngai ya basi. ## .
Miso na yo ezala na elanga oyo bakobuka, mpe osengeli kokende elongo na bango. Napesi bilenge mibali mitindo ete básimba yo te,  boye te? Ntango okoyoka mposa ya mai, osengeli mpe kokende epai bambɛki ezali mpe komɛla mai oyo bilenge mibali bakotoka.” ## .
Na yango, akweaki na elongi na ye mpe agumbamaki tii na nse  mpe alobaki na ye ete: “Ndenge nini nandimami na miso na yo mpe otyeli ngai likebi, nzokande ngai nazali mopaya?” ## .
Bongo Boaze apesaki eyano mpe alobaki na ye ete: “Bayebisaki  ngai mpenza makambo nyonso oyo osalelaki bokilo na yo nsima ya liwa ya mobali na yo,  mpe ndenge otikaki tata na yo ná mama na yo mpe mokili ya bandeko na yo mpe oyei epai ya bato oyo oyebaki liboso te. ## .
Tiká Yehova apesa mbano mpo na oyo osalaki,  mpe ozwa lifuti ya kokoka  uta na Yehova Nzambe ya Yisraele, oyo na nse ya mapapu na ye oyei koluka esika ya komibomba.” ## .
Na yango, Ruta alobaki ete: “Tiká nandimama na miso na yo, nkolo na ngai, mpo obɔndisi ngai mpe mpo olobi na mosaleli na yo na ndenge ya kokitisa motema,  atako ngai mpenza nazali te lokola moko ya basaleli na yo ya basi.” ## .
Mpe Boaze alobaki na ye na ntango ya kolya ete: “Yaká awa, mpe esengeli olya mwa ndambo ya limpa  mpe ozindisa eteni na yo ya limpa na vinɛgrɛ.” Bongo afandaki pembeni ya babuki-mbuma, mpe apesaki ye mbuma etumbami  mpe alyaki, mpe atondaki, mpe mosusu etikalaki. ## .
Bongo atɛlɛmaki mpo na kolɔkɔta mbuma oyo etikalaka.  Sikoyo Boaze apesaki bilenge mibali na ye mitindo ete: “Bótika ye mpe alɔkɔta mbuma oyo etikalaka katikati na mitó ya milona oyo ekatami, mpe bosengeli kotungisa  ye te. ## .
Mpe bóbosana te kobendelaka ye ndambo ya maboke ya mitó ya mbuma ya kosala farini, mpe bokotika yango na nsima ete alɔkɔta yango,  mpe bokopamela ye te.” ## .
Mpe alɔkɔtaki kino na mpokwa mbuma oyo etikalaka na elanga,  na nsima abɛtabɛtaki  oyo ye alɔkɔtaki, mpe ekómaki soki efa  moko ya ɔrje. ## .
Bongo akamataki yango mpe akendaki na engumba, mpe bokilo na ye amonaki oyo ye alɔkɔtaki. Na nsima, abimisaki biloko ya kolya oyo etikalaki  ntango ye moko atondaki mpe apesaki ye yango. ## .
Bongo bokilo na ye alobaki na ye ete: “Epai wapi olɔkɔtaki mbuma lelo, mpe epai wapi osalaki? Moto oyo atyelaki yo likebi apambolama.”  Bongo ayebisaki bokilo na ye epai ya nani asalaki; mpe alobaki lisusu ete: “Nkombo ya mobali oyo nasalaki epai na ye lelo Boaze.” ## .
Na yango, Naomi alobaki na mwasi ya mwana na ye ete: “Yehova apambola ye,  ye oyo alongoli te motema boboto  na ye epai ya bato ya bomoi mpe bakufi.”  Mpe Naomi alobaki lisusu na ye ete: “Mobali yango azali ndeko na biso.  Ye azali moko ya basikoli na biso.” ## .
Bongo Ruta mwasi Momoabe alobaki ete: “Ye mpe alobaki na ngai ete: ‘Osengeli nde kozala penepene na bilenge mibali na ngai kino bakosilisa kobuka mbuma nyonso oyo nazali na yango.’” ## .
Bongo Naomi  alobaki na Ruta mwasi ya mwana na ye ete:  “Mwana na ngai, eleki malamu obimaka elongo na bilenge basi na ye, noki bato bátungisa yo na elanga mosusu.” ## .
Mpe atikalaki penepene na bilenge basi ya Boaze mpo na kolɔkɔta mbuma oyo etikalaka, kino eleko ya kobuka ɔrje  mpe eleko ya kobuka blé ekómaki na nsuka. Mpe akobaki kofanda elongo na bokilo na ye. ## .
