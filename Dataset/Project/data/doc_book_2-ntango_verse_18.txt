Mpe Yehoshafate akómaki na bomɛngo mpe na lokumu mingi;  kasi asalaki kondimana ya libala  elongo na Ahaba. ## .
Bongo mwa bambula na nsima, akitaki epai ya Ahaba na Samaria;  mpe Ahaba apesaki mbeka ya bampate  ná bangɔmbɛ ebele mpo na ye mpe mpo na bato oyo bazalaki elongo na ye. Mpe abandaki kobenda  ye bámata kobunda na Ramote-gileade. ## .
Mpe Ahaba mokonzi ya Yisraele alobaki lisusu na Yehoshafate mokonzi ya Yuda boye: “Okokende elongo na ngai na Ramote-gileade?”  Na yango, alobaki na ye ete: “Nazali lokola yo, mpe bato na ngai bazali bato na yo mpe tozali elongo na yo na etumba.” ## .
Nzokande, Yehoshafate alobaki na mokonzi ya Yisraele boye: “Nabondeli yo, tuná  naino liloba ya Yehova.” ## .
Bongo mokonzi ya Yisraele ayanganisaki basakoli,  bato nkama minei (400), mpe alobaki na bango boye: “Tókende kobunda etumba na Ramote-gileade, to nakende te?”  Mpe babandaki koloba ete: “Matá, mpe Nzambe ya solo akopesa yango na lobɔkɔ ya mokonzi.” ## .
Kasi Yehoshafate alobaki: “Mosakoli mosusu ya Yehova azali awa te?  Boye tótuna na nzela na ye.” ## .
Na yango, mokonzi ya Yisraele alobaki na Yehoshafate ete:  “Moto mosusu azali  oyo tokoki kotuna Yehova na nzela na ye, kasi ngai, nayinaka ye mpenza,  mpo mikolo na ye nyonso, asakwelaka ngai makambo ya malamu te, kaka ya mabe.  Ezali Mikaya mwana ya Yimila.”  Kasi Yehoshafate alobaki boye: “Mokonzi aloba ndenge wana te.” ## .
Na yango, mokonzi ya Yisraele abengaki kapita moko ya ndako na ye  mpe alobaki ete: “Yaká nokinoki na Mikaya mwana ya Yimila.” ## .
Nzokande, mokonzi ya Yisraele ná Yehoshafate mokonzi ya Yuda bafandaki moto na moto na kiti na ye ya bokonzi, balati bilamba ya bokonzi,  mpe bafandaki na esika ya kotutatuta mbuma, na esika ya kokɔta na porte ya Samaria; mpe basakoli nyonso bazalaki kosala liboso na bango ndenge basakoli basalaka. ## .
Bongo Zidikiya mwana ya Kenana amisalelaki maseke  ya ebende mpe alobaki boye: “Talá oyo Yehova alobi:  ‘Na oyo okotindika bato ya Siri tii okosilisa bango nyɛɛ.’” ## .
Mpe basakoli mosusu nyonso bazalaki kosakola kaka ndenge wana, bazalaki koloba ete: “Matá na Ramote-gileade mpe longá,  mpe Yehova akopesa yango mpenza na lobɔkɔ ya mokonzi.” ## .
Bongo momemi-nsango oyo akendaki kobenga Mikaya alobaki na ye ete: “Talá! Maloba oyo basakoli nyonso bazali koloba mpo na mokonzi ezali malamu; mpe nabondeli yo, liloba na yo ezala lokola liloba ya moko na bango,  mpe lobá mpenza makambo ya malamu.” ## .
Kasi Mikaya alobaki boye: “Lokola Yehova azali solo na bomoi,  oyo Nzambe na ngai akoloba, yango nde nakoloba.” ## .
Na nsima, akɔtaki epai ya mokonzi, mpe mokonzi alobaki na ye ete: “Mikaya, tókende na etumba na Ramote-gileade, to nakende te?” Na mbala moko, alobaki boye: “Matá mpe longá; mpe bakopesama na lobɔkɔ na bino.” ## .
Bongo mokonzi alobaki na ye ete: “Mbala boni nakolapisa yo ndai  ete olobela ngai kaka solo na nkombo ya Yehova?” ## .
Bongo ye alobaki boye: “Nazali mpenza komona Bayisraele nyonso bapalangani na bangomba, lokola bampate oyo ezangi mobateli.  Mpe Yehova alobaki lisusu boye: ‘Baoyo bazali na bankolo te.  Tiká bázonga na kimya moto na moto na ndako na ye.’” ## .
Bongo mokonzi ya Yisraele alobaki na Yehoshafate boye: “Nayebisaki yo te ete: ‘Akosakwela ngai makambo ya malamu te, kaka ya mabe’?” ## .
Mpe alobaki lisusu: “Boye bóyoka liloba ya Yehova:  Ya solo, nazali komona Yehova afandi na kiti na ye ya bokonzi  mpe limpinga mobimba  ya likoló etɛlɛmi na lobɔkɔ na ye ya mobali mpe na lobɔkɔ na ye ya mwasi. ## .
Mpe Yehova alobaki boye: ‘Nani akobuba Ahaba, mpo amata mpe akwea na Ramote-gileade?’ Mpe ekómaki lisolo, oyo azali koloba boye, mpe oyo mosusu azali koloba boye. ## .
Nsukansuka elimo  moko ebimaki mpe etɛlɛmaki liboso ya Yehova mpe elobaki boye: ‘Ngai nakobuba ye.’ Na yango, Yehova alobaki na ye ete: ‘Na nzela nini?’ ## .
Bongo ye alobaki boye: ‘Nakobima, mpe nakokóma mpenza elimo moko ya bokosi na monɔkɔ ya basakoli na ye nyonso.’  Na yango alobaki ete: ‘Okobuba ye, mpe lisusu, okolonga.  Bimá mpe salá bongo.’ ## .
Bongo sikoyo, talá, Yehova atye elimo moko ya bokosi na monɔkɔ ya basakoli na yo oyo;  kasi Yehova ye moko alobi ete mpasi ekoyela yo.” ## .
Sikoyo Zidikiya  mwana ya Kenana  apusanaki penepene mpe abɛtaki Mikaya  na litama  mpe alobaki boye: “Na nzela nini mpenza elimo ya Yehova elongwe epai na ngai mpo na koloba na yo?” ## .
Na yango, Mikaya alobaki ete: “Talá! Okomona na nzela nini na mokolo yango,  ntango okokɔta na shambrɛ ya kati mpenza mpo na komibomba.” ## .
Bongo mokonzi ya Yisraele alobaki boye: “Bózwa Mikaya mpe bózongisa ye epai ya Amone mokonzi ya engumba mpe epai ya Yoashe mwana ya mokonzi. ## .
Mpe bóloba boye: ‘Talá oyo mokonzi alobi: “Bótya moto oyo na ndako ya bolɔkɔ  mpe mpo na kolya na ye, bópesaka ye kaka mwa limpa moke  mpe mwa mai moke tii nakozonga na kimya.”’” ## .
Na yango, Mikaya alobaki ete: “Soki ozongi mpenza na kimya, Yehova alobi na ngai te.”  Mpe abakisaki ete: “Bóyoka, bino nyonso.” ## .
Bongo mokonzi ya Yisraele ná Yehoshafate mokonzi ya Yuda bamataki na Ramote-gileade. ## .
Sikoyo mokonzi ya Yisraele alobaki na Yehoshafate boye: “Ngai, nakosala ete báyeba ngai te  mpe nakokɔta na etumba, kasi yo, latá bilamba na yo ya bokonzi.”  Bongo mokonzi ya Yisraele asalaki ete báyeba ye te, na nsima bakɔtaki na etumba. ## .
Nzokande mokonzi ya Siri apesaki mitindo na bakonzi ya makalo na ye ete: “Bóbunda na moto moke te to moto monene te, kaka na mokonzi ya Yisraele.” ## .
Mpe esalemaki boye: ntango kaka bakonzi ya makalo bamonaki Yehoshafate balobaki boye na mitema: “Oyo mokonzi ya Yisraele.”  Bongo babalukaki mpo na kobunda na ye; mpe Yehoshafate abandaki koganga mpo na koluka lisalisi,  mpe Yehova asalisaki ye,  mpe na mbala moko, Nzambe abendaki bango mosika na ye. ## .
Mpe esalemaki boye: ntango kaka bakonzi ya makalo bamonaki ete ezali mokonzi ya Yisraele te, na mbala moko, bazongaki mpe batikaki kolanda ye. ## .
Mpe ezalaki na moto moko oyo, kozanga koyeba, abendaki litimbo na ye mpe abɛtaki  mokonzi ya Yisraele na esika oyo biteni mosusu ya molato ya etumba ekangani na kazaka ya ebende, bongo ye alobaki na motambwisi-likalo ete:  “Balusá lobɔkɔ na yo, mpe bimisá ngai na kaa, mpamba te nazoki mabe.” ## .
Mpe etumba ezalaki se koya ndongo na mokolo yango, mpe esengelaki básimba mokonzi ya Yisraele, bátɛlɛmisa ye kotɛlɛmisa na likalo, liboso ya bato ya Siri tii na mpokwa; mpe nsukansuka, akufaki na ntango ya kolala ya moi. ## .
