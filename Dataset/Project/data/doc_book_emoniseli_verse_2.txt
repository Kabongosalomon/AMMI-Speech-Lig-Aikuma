“Komelá anzelu  ya lisangá ya Efese  ete: Moto oyo asimbi minzoto nsambo  na lobɔkɔ na ye ya mobali, oyo azali kotambola na katikati ya bitɛlɛmiselo ya miinda nsambo ya wolo,  alobi makambo oyo: ## .
‘Nayebi makambo oyo osalaka,  mpe mosala na yo ya makasi mpe ezaleli na yo ya koyika mpiko, nayebi mpe ete osepelaka na bato mabe te, mpe omekaka  bato oyo balobaka ete bazali bantoma,  kasi bazali bantoma te, mpe omoni ete bazali bato ya lokuta. ## .
Ozali mpe koyika mpiko,  mpe ondimi komona mpasi mpo na nkombo na ngai  mpe olɛmbi te. ## .
Atako bongo, nazwi yo mabe na likambo oyo: otiki bolingo oyo ozalaki na yango liboso. ## .
“‘Yango wana, kanisá lisusu esika ozalaki liboso okwea, mpe bongolá motema  mpe salá misala ya kala. Soki osali bongo te, nakoyela yo,  mpe nakolongola etɛlɛmiselo ya miinda na yo  na esika na yango, soki obongoli motema te. ## .
Atako bongo, ozali na eloko oyo: oyinaka  misala ya mwa lingomba ya Nikolausi,  oyo ngai mpe nayinaka. ## .
Moto oyo azali na litoi ayoka oyo elimo  ezali koloba na masangá: Oyo alongi  nakopesa ye nzela ya kolya mbuma ya nzete ya bomoi,  oyo ezali na paradiso ya Nzambe.’ ## .
“Mpe komelá anzelu  ya lisangá ya Simirna ete: ‘Moto ya Liboso mpe Moto ya Nsuka,’  oyo akufaki mpe azongaki lisusu na bomoi,  alobi makambo oyo: ## .
‘Nayebi bolɔzi na yo mpe bobola na yo—kasi ozali mozwi —mpe kofinga ya bato oyo bazali koloba ete bazali Bayuda,  nzokande bazali Bayuda te kasi bazali nde sinagoga ya Satana. ## .
Kobanga te makambo oyo elingi kokómela yo.  Talá! Zabolo  akokoba kobwaka bamosusu na bino na bolɔkɔ mpo bómekama mpenza komekama,  mpe mpo bózwa bolɔzi  mikolo zomi. Zalá sembo ata tii na liwa,  mpe nakopesa yo motole ya bomoi. ## .
Moto oyo azali na litoi ayoka  oyo elimo  ezali koloba na masangá: Oyo alongi,  liwa ya mibale  ekosala ye mabe ata moke te.’ ## .
“Mpe komelá anzelu ya lisangá ya Pergame ete: Moto oyo azali na mopanga ya molai oyo epeli makasi mpe ya mino mibale  alobi makambo oyo: ## .
‘Nayebi esika ofandi, elingi koloba, esika kiti ya bokonzi ya Satana ezali; mpe atako bongo ozali se kosimba nkombo na ngai makasi,  mpe owangani kondima na yo epai na ngai te,  ata na mikolo ya Antipasi, motatoli na ngai,  moto na ngai ya sembo, oyo babomaki  na miso na bino, esika Satana afandi. ## .
“‘Kasi nazwi yo mabe na mwa makambo oyo: ozali na bato kuna oyo basimbi makasi mateya ya Balaama,  oyo ateyaki Balake  atyela bana ya Yisraele eloko oyo ezali kobɛtisa libaku, mpo bálya biloko oyo epesami mbeka na bikeko mpe básala pite. ## .
Bongo, yo mpe ozali na bato oyo basimbi makasi mateya ya mwa lingomba ya Nikolausi. ## .
Yango wana, bongolá motema.  Soki osali bongo te, nakoyela yo nokinoki, mpe nakobunda na bango etumba  na mopanga molai ya monɔkɔ na ngai. ## .
“‘Moto oyo azali na litoi ayoka oyo elimo ezali koloba na masangá:  Moto oyo alongi  nakopesa ye ndambo ya mana oyo ebombami,  mpe nakopesa ye libanga ya mpɛmbɛ, mpe na libanga yango nkombo moko ya sika  ekomamá oyo moto moko te ayebi longola kaka moto oyo azwi yango.’ ## .
“Mpe komelá anzelu ya lisangá ya Tyatire  ete: Mwana  ya Nzambe, oyo azali na miso lokola lolemo ya mɔtɔ,  mpe makolo na ye ezali lokola motako ya pɛto,  alobi makambo oyo: ## .
‘Nayebi makambo oyo osalaka, mpe bolingo na yo  mpe kondima na yo mpe mosala na yo mpe ezaleli na yo ya koyika mpiko, nayebi mpe ete makambo oyo ozali kosala  sikoyo ezali mingi koleka oyo ya kala. ## .
“‘Nzokande, nazwi yo mabe na likambo oyo: otikeli mwasi oyo Yezabele  nzela, oyo amibengaka mosakoli, mpe ateyaka  mpe akosaka baombo na ngai  mpo básala pite  mpe mpo bálya biloko oyo epesami mbeka na bikeko. ## .
Mpe napesaki ye ntango mpo abongola motema,  kasi azali kolinga te kobongola motema ete atika pite na ye. ## .
Talá! Etikali moke nabwaka ye na mbeto ya maladi, mpe nayokisa baoyo bazali kosala ekobo na ye bolɔzi monene, soki babongoli mitema te ete bátika misala na ye. ## .
Mpe nakoboma bana na ye na bolɔzi ya liwa, bongo masangá nyonso ekoyeba ete ngai natalaka bangɛi mpe mitema, mpe nakopesa bino moto na moto na kolanda misala na bino. ## .
“‘Kasi nazali koloba boye epai ya bamosusu na bino oyo bazali na Tyatire, baoyo bazwi liteya yango te, baoyo bazangaki koyeba “makambo mozindo ya Satana,”  ndenge bango balobaka: Nazali kobakisela bino kilo mosusu te. ## .
Kaka nde, bósimba makasi eloko oyo bozali na yango  tii nakoya. ## .
Mpe moto oyo alongi mpe abateli misala na ngai tii na nsuka  nakopesa ye bokonzi likoló ya bikólo, ## .
mpe akokamba bato na lingenda ya ebende  bongo bakopanzana lokola bambɛki ya mabele,  ndenge ngai mpe nazwaki bokonzi epai ya Tata na ngai, ## .
mpe nakopesa ye monzoto ya ntɔngɔ. ## .
Moto oyo azali na litoi ayoka oyo elimo  ezali koloba na masangá.’ ## .
