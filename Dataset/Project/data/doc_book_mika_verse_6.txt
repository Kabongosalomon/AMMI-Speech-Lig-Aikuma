Nabondeli bino, bóyoka oyo Yehova azali koloba.  Tɛlɛmá, yebisá likambo na yo na bangomba, mpe bangomba mike eyoka mongongo na yo. ## .
Ee bino bangomba, bóyoka likambo ya Yehova, bino mpe biloko oyo eumelaka, bino miboko ya mabele;  mpo Yehova azali na likambo ná bato na ye, mpe na Yisraele nde akolobana: ## .
“Ee bato na ngai,  nasali bino nini? Mpe nalɛmbisi bino na likambo nini?  Bótatwela ngai yango. ## .
Mpo nabimisaki bino na mokili ya Ezipito,  mpe nasikolaki bino na ndako ya boombo;  mpe natindaki Moize, Arona mpe Miriame liboso na bino. ## .
Ee bato na ngai, nabondeli bino, bókanisa  oyo Balake mokonzi ya Moabe akanaki kosala,  mpe oyo Balaama mwana ya Beore ayanolaki ye.  Bókanisa oyo nasalaki banda Shitime  tii Gilgale,  mpo misala ya boyengebene ya Yehova ekoka koyebana.” ## .
Nakoya liboso ya Yehova na eloko nini?  Nakogumbama liboso ya Nzambe ya likoló na eloko nini?  Nakoya nde liboso na ye na makabo ya kotumba ya mibimba,  na bana-ngɔmbɛ ya mbula moko? ## .
Yehova akosepela nde na bankóto ya bampate-mibali, bankóto zomi zomi ya mikɛli ya mafuta?  Nakopesa nde mwana na ngai ya liboso ya mobali mpo na botomboki na ngai, mbuma ya libumu na ngai mpo na lisumu ya molimo na ngai? ## .
Ee yo moto ya mabele, ye ayebisi yo oyo ezali malamu.  Mpe eloko nini Yehova azali kosɛnga yo, soki bobele komonisa bosembo,  kolinga boboto  mpe kotambola na bopɔlɔ  elongo na Nzambe na yo? ## .
Mongongo mpenza ya Yehova ezali kobelela na engumba,  mpe moto oyo azali na bwanya, akobanga nkombo na yo.  Bóyoka lingenda mpe ye oyo aponaki yango. ## .
Biloko ya motuya ya makambo mabe  mpe efa oyo ekɔndá, oyo elakelami mabe, ezali nde naino kati na ndako ya moto mabe? ## .
Nakoki nde kozala pɛto na bizaleli ntango nazali na bimekeli-kilo oyo ezali ya mabe mpe na saki ya libanga ya komeka kilo oyo ezali ya bokosi? ## .
Mpo bazwi na ye mpenza batondi na mobulu, mpe bato oyo bafandi epai na ye mpenza balobi lokuta,  mpe lolemo na bango ezali na bokosi na monɔkɔ na bango. ## .
“Ngai mpe, ɛɛ ngai, nakobɛta yo kino okobɛla mpenza;  libebi na yo ekozala, mpo na masumu na yo. ## .
Yo, ɛɛ yo, okolya kasi okotonda te, mpe libumu na yo ekozala mpamba.  Mpe okolongola biloko, kasi okomema yango te kozanga ete ezwa likama; mpe oyo okomema kozanga ete ezwa likama, nakopesa yango na mopanga. ## .
Yo, ɛɛ yo, okolona mboto, kasi okobuka te. Yo, ɛɛ yo, okonyata mbuma ya olive, kasi okomipakola mafuta te; mpe vinyo ya elɛngi, kasi okomɛla vinyo te. ## .
Mpe bozali kotosa mitinda ya Omiri  mpe misala nyonso ya ndako ya Ahaba,  mpe bozali kotambola na kati ya batoli na bango;  mpo nakómisa yo eloko ya kokamwa mpe nakómisa bato oyo bafandi epai na ye eloko ya kobɛtɛla piololo;  mpe bokomema nsɔni ya bato ya bikólo.” ## .
