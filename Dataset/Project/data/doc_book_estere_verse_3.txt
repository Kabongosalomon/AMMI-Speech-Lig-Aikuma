Nsima ya makambo wana, Mokonzi Ahasueruse akumisaki Hamane  mwana ya Hamedata Moagage  mpe atombolaki ye  mpe atyaki kiti na ye ya bokonzi likoló ya bankumu mosusu nyonso oyo bazalaki elongo na ye. ## .
Mpe basaleli nyonso ya mokonzi oyo bazalaki na porte ya mokonzi  bazalaki kogumbamela mpe kofukamela Hamane elongi na nse, mpo ndenge wana nde mokonzi apesaki mitindo na ntina na ye. Kasi Mordekai azalaki kogumbama te mpe kofukama elongi na nse te. ## .
Mpe basaleli ya mokonzi oyo bazalaki na porte ya mokonzi babandaki koloba na Mordekai ete: “Mpo na nini ozali kobuka mobeko ya mokonzi?” ## .
Mpe esalemaki boye: lokola bazalaki koloba na ye mokolo na mokolo, mpe lokola azalaki koyoka bango te, bayebisaki Hamane mpo na komona soki makambo ya Mordekai ekoumela;  mpo ayebisaki bango ete ye azali Moyuda. ## .
Sikoyo Hamane azalaki komona ete Mordekai azali kogumbamela ye te mpe kofukamela ye elongi na nse te,  bongo Hamane atondaki na nkanda makasi. ## .
Kasi ezalaki likambo ya nsɔni na miso na ye kokanga Mordekai ye moko, mpo bayebisaki ye makambo etali bato ya Mordekai; mpe Hamane alukaki kosilisa Bayuda nyonso nyɛɛ,  bato ya ekólo ya Mordekai,  oyo bazalaki na teritware mobimba ya Ahasueruse. ## .
Na sanza ya liboso,  elingi koloba, sanza ya Nisana, na mbula ya zomi na mibale  ya Mokonzi Ahasueruse, moto moko azalaki kobwaka Pure,  elingi koloba, Mbɛsɛ,  liboso ya Hamane mokolo na mokolo mpe sanza na sanza, tii na sanza ya zomi na mibale, elingi koloba, sanza ya Adare. ## .
Mpe Hamane alobaki na Mokonzi Ahasueruse ete: “Ezali na bato moko boye oyo bapalangani  mpe bakabwani na bato ya bikólo na bitúká nyonso oyo eyangelami ya teritware na yo;  mpe mibeko na bango ekeseni na oyo ya bato mosusu nyonso, mpe bazali kokokisa mibeko ya mokonzi te,  mpe ebongi te ete mokonzi atika bango kaka boye. ## .
Soki emonani malamu na miso ya mokonzi, ekomama ete bábomama; mpe nakotya na mabɔkɔ ya baoyo bakosala mosala  yango talanta nkóto zomi (10 000)  ya palata, mpo báya na yango na esika ya kobomba mosolo ya mokonzi.” ## .
Na yango, mokonzi alongolaki na lobɔkɔ na ye lopɛtɛ na ye ya kotya bilembo  mpe apesaki yango Hamane  mwana ya Hamedata Moagage,  moto oyo azalaki monguna ya Bayuda. ## .
Mpe mokonzi alobaki lisusu na Hamane ete: “Bapesi yo palata,  ná bato yango, mpo osala bango ndenge omoni malamu na miso na yo.” ## .
Bongo babengisaki basɛkrɛtɛrɛ ya mokonzi  na sanza ya liboso, na mokolo ya zomi na misato ya sanza yango, mpe na kolanda mitindo nyonso oyo Hamane apesaki, bakomelaki  basatrape ya mokonzi ná baguvɛrnɛrɛ oyo bazalaki kokamba bitúká ndenge na ndenge oyo eyangelami,  mpe bankumu ya bato ya bikólo ndenge na ndenge, na etúká mokomoko oyo eyangelami na kolanda ekomeli na yango  mpe ekólo mokomoko na kolanda monɔkɔ na yango; yango ekomamaki na nkombo  ya Mokonzi Ahasueruse mpe etyamaki kashɛ na lopɛtɛ ya kotya bilembo ya mokonzi. ## .
Mpe mikanda etindamaki na nzela ya bamemi-mikanda  na bitúká nyonso oyo eyangelami ya mokonzi, mpo na kosilisa nyɛɛ, koboma mpe kobebisa Bayuda nyonso, elenge mobali ná mobange, bana mike ná basi, na mokolo moko kaka,  na mokolo ya zomi na misato ya sanza ya zomi na mibale, elingi koloba, sanza ya Adare,  mpe kopunza biloko na bango oyo babɔtɔlaki. ## .
Mokanda mosusu ya makambo yango oyo ekomamaki, oyo esengelaki kopesama lokola mobeko  na bitúká nyonso oyo eyangelami,  esakolamaki epai ya bato ya bikólo nyonso, mpo bámilɛngɛla mpo na mokolo yango. ## .
Bamemi-mikanda babimaki, bakendaki mbangu  mpo na liloba ya mokonzi, mpe mobeko yango epesamaki na Shushane  ndako monene. Mokonzi ná Hamane bafandaki mpo na komɛla;  kasi engumba ya Shushane  ekɔtaki mobulu. ## .
