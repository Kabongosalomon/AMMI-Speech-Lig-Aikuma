Bino bisanga,  bóyoka ngai, mpe bótya likebi, bino bituluku ya bato ya bikólo kuna mosika.  Yehova ye moko abengá ngai  banda na libumu.  Atángá nkombo na ngai banda na libumu ya mama na ngai. ## .
Mpe akómisaki monɔkɔ na ngai lokola mopanga ya mino.  Abombaki ngai na elili  ya lobɔkɔ na ye.  Nsukansuka, akómisaki ngai likula oyo epeli. Abombaki ngai na libenga na ye ya makula. ## .
Mpe alobaki lisusu na ngai boye: “Ee Yisraele, ozali mosaleli na ngai,  yo moto oyo nakomonisa kitoko na ngai na nzela na yo.” ## .
Kasi ngai nalobaki ete: “Nabomi nzoto kaka mpamba.  Nabebisaki nguya na ngai mpo na eloko moko ya solo te mpe mpo na mpamba.  Ya solo Moto oyo azali kosambisa ngai ezali Yehova,  mpe Nzambe na ngai nde Moto oyo azali kofuta ngai.” ## .
Mpe sikoyo Yehova, Moto oyo akelaki ngai banda na libumu mpo nazala mosaleli na ye,  alobi ete ngai nazongisela ye Yakobo,  mpo Yisraele eyanganisama epai na ye.  Mpe nakokumisama na miso ya Yehova, mpe Nzambe na ngai akokóma bokasi na ngai. ## .
Bongo alobaki boye: “Ezali mpenza likambo ya mpamba te ndenge okómi mosaleli na ngai mpo otɛlɛmisa mabota ya Yakobo mpe mpo ozongisa ata bato ya Yisraele oyo babatelami;  mpe napesi yo mpo ozala pole ya bikólo,  mpo lobiko na ngai ekóma tii na nsuka ya mabele.” ## .
Talá oyo Yehova, Mosikoli ya Yisraele,  Mosantu na ye, alobi na ye oyo atyolami mpenza,  na ye oyo ayinami na ekólo,  na mosaleli ya bayangeli:  “Bakonzi bango moko bakomona mpe bakotɛlɛma mpenza,  ná bankumu mpe bakogumbama, mpo na Yehova, moto ya sembo,  Mosantu ya Yisraele oyo azali kopona yo.” ## .
Talá oyo Yehova alobi: “Na ntango oyo nazali komonisa boboto nayanoli yo,  mpe na mokolo moko ya lobiko nasalisi yo;  mpe nazalaki kobatela yo mpo napesa yo lokola kondimana mpo na bato ya ekólo,  mpo na kobongisa lisusu mokili,  mpo na kosala ete mabula oyo etikalá mpamba ekóma lisusu ya bango, ## .
mpo na koloba na bato ya bolɔkɔ  ete: ‘Bóbima!’  na baoyo bazali na molili  ete: ‘Bómonana!’  Bakolya matiti pembenipembeni ya banzela, mpe bisika na bango ya kolya matiti ekozala na banzela nyonso epai bato balekalekaka. ## .
Bakozala na nzala te,  bakozala mpe na mposa ya mai te,  mpe molunge oyo ezali kozikisa to moi ekobɛta bango te.  Mpo Moto oyo azali koyokela bango mawa akokamba bango,  mpe akotambwisa bango pene na maziba ya mai. ## .
Mpe nakokómisa bangomba na ngai nyonso nzela, mpe babalabala na ngai ya minene ekozala na esika oyo etombwani. ## .
Talá! Baoyo bakouta mosika,  mpe talá! baoyo bakouta na nɔrdi  mpe na wɛsti,  mpe baoyo na mokili ya Sinime.” ## .
Yo likoló, gangá na esengo,  mpe yo mabele, zalá na esengo.  Bangomba esepela mpe eganga na esengo.  Mpo Yehova abɔndisi bato na ye,  mpe azali koyokela bato na ye ya mpasi mawa. ## .
Kasi Siona azalaki se koloba: “Yehova atiki ngai,  mpe Yehova ye moko abosani ngai.” ## .
Mwasi akoki nde kobosana mwana na ye oyo ye azali komɛlisa mabɛlɛ mpo ayokela mwana ya libumu na ye mawa te?  Ata basi wana bakoki kobosana,  kasi ngai nakobosana yo te. ## .
Talá! Nakati mayemi na yo na mabɔkɔ na ngai.  Bifelo na yo ezali liboso na ngai ntango nyonso. ## .
Bana na yo basali noki. Baoyo bazali kobukabuka yo mpe kobebisa yo bakobima mpenza epai na yo. ## .
Tombolá miso na yo bipai nyonso mpe talá. Bango nyonso bayanganisami.  Bayei epai na yo. “Lokola nazali solo na bomoi,” yango nde liloba ya Yehova,  “okolata bango nyonso lokola biloko ya kobongisa nzoto, mpe okokanga bango na nzoto na yo lokola mwasi ya libala. ## .
Atako bisika na yo oyo ebebisamá mpe bisika na yo oyo etikalá mpamba mpe mokili ya bitiká na yo ezali,  atako sikoyo ozali nkaka mpenza mpe bato bakoki kofanda wana te, mpe baoyo bazalaki komɛla yo bakei mosika, ## .
bana na yo ya ntango oyo ozangi bana  bakoloba na matoi na yo ete: ‘Esika ekómi nkaka mpenza na miso na ngai.  Pesá ngai esika nafanda.’ ## .
Mpe ya solo okoloba na motema na yo ete: ‘Mobali nini aboteli ngai bana oyo nyonso, ngai ko mwasi oyo bazangisá bana mpe ekomba, oyo bamemá na mboka mopaya mpe moto ya bolɔkɔ?  Bongo baoyo, nani abɔkɔli bango?  Talá! Batikaki ngai kaka ngai moko.  Baoyo boye—bazalaki wapi?’” ## .
Talá oyo Yehova Nkolo Mokonzi-Oyo-Aleki-Nyonso alobi: “Talá! Nakotombolela bikólo lobɔkɔ na ngai,  mpe nakotombolela bato ya bikólo elembo na ngai.  Mpe bakoya na bana na yo ya mibali na ntolo, mpe bakomema bana na yo ya basi na mapeka. ## .
Mpe bakonzi bakokóma mpenza babɔkɔli na yo,  mpe bana basi ya bakonzi yango bakozala basi oyo bakomɛlisa yo. Bakogumbamela yo bilongi na nse,  mpe bakolɛmbɔla putulu ya makolo na yo;  mpe okoyeba mpenza ete nazali Yehova, oyo baoyo batyelaka ngai elikya bakoyoka nsɔni te.” ## .
Baoyo basili kozwama, bakoki nde kolongolama epai ya moto ya nguya,  to etuluku ya bato oyo bakangami na monyokoli ekoki nde kokima? ## .
Kasi talá oyo Yehova alobi: “Ata etuluku ya bato oyo bakangami na moto ya nguya ekolongolama,  mpe baoyo basili kozwama na monyokoli bakokima.  Mpe ngai moko nakobunda na moto nyonso oyo azali kobunda na yo,  mpe ngai moko nakobikisa bana na yo. ## .
Mpe baoyo bazali komonisa yo mpasi nakoleisa bango mosuni na bango moko; mpe bakolangwa makila na bango moko lokola nde vinyo ya elɛngi. Mpe bato nyonso bakoyeba mpenza ete ngai Yehova  nazali Mobikisi  na yo mpe Mosikoli  na yo, Oyo na Nguya ya Yakobo.” ## .
