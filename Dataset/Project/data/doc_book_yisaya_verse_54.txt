“Gangá na esengo, yo mwasi ekomba oyo abotá te!  Sepelá na koganga moko ya esengo mpe gangá makasi,  yo mwasi oyo ozalaki na mpasi ya kobota te,  mpo bana ya mwasi oyo atikalá mpamba bazali mingi koleka bana ya mwasi oyo azali na nkolo, mobali,”  Yehova alobi bongo. ## .
“Kómisá esika ya hema na yo monene koleka.  Mpe bátanda bilamba ya hema na yo ya monene. Kotika te. Yeisá bansinga ya hema na yo milai, mpe bapike wana ya hema na yo, kómisá yango makasi. ## .
Mpo okopalangana na lobɔkɔ ya mobali mpe na lobɔkɔ ya mwasi,  mpe bana na yo bakozwa bikólo,  mpe bakofanda na bingumba oyo etikalá mpamba. ## .
Kobanga te,  mpo okopɔla na nsɔni te;  mpe koyoka te ete osambwe, mpo okolɛmba nzoto te.  Mpo okobosana ata nsɔni ya ntango ya bolenge na yo,  mpe okokanisa lisusu te kosambwa ya kozala ntango nyonso mwasi oyo mobali akufá.” ## .
“Mpo Mokeli  na yo Monene nde azali nkolo, mobali na yo,  nkombo na ye Yehova ya mampinga;  mpe Mosantu ya Yisraele azali Mosikoli na yo.  Bakobenga ye Nzambe ya mabele mobimba. ## .
Mpo Yehova abengaki yo lokola nde ozalaki mwasi moko oyo basundolá mpenza mpe oyo anyokwami na makanisi,  mpe lokola mwasi ya ntango ya bolenge  oyo na nsima babenganaki,”  Nzambe na yo alobi bongo. ## .
“Nasundolaki yo mpenza mpo na mwa ntango moke,  kasi nakoyanganisa yo na motema mawa monene mpenza. ## .
Na nkanda monene lokola mpela, nabombelaki yo elongi na ngai, kaka mpo na mwa ntango,  kasi nakoyokela yo mawa na motema boboto mpo na ntango oyo etyami ndelo te,”  Mosikoli na yo,  Yehova, alobi bongo. ## .
“Mpo na ngai, oyo ezali lokola mikolo ya Noa.  Ndenge nalapaki ndai ete mai ya Noa ekoleka na mabele lisusu te,  ndenge yango mpe nalapi ndai ete nakosilikela yo te mpe nakopamela yo te. ## .
Mpo bangomba ekoki kolongolama, mpe bangomba mike ekoki kotengatenga,  kasi motema boboto na ngai ekolongolama epai na yo te,  kondimana na ngai ya kimya mpe ekotengatenga te,”  Yehova, Ye oyo azali koyokela yo mawa,  alobi bongo. ## .
“Ee mwasi oyo amoni mpasi,  oyo abɛtami na mopɛpɛ makasi,  oyo azangi kobɔndisama,  talá nazali kotya mabanga na yo na pɔtɔpɔtɔ ya makasi,  mpe nakotya moboko na yo  na mabanga ya safire. ## .
Mpe nakosala madusu oyo bakatakatá na bifelo na yo na mabanga ya rubi, mpe baporte na yo na mabanga ya motane oyo ezali kongɛnga,  mpe bandelo na yo nyonso na mabanga ya kitoko mingi. ## .
Mpe bana na yo nyonso  bakozala bato oyo Yehova ateyi,  mpe bana na yo bakozala na kimya mingi. ## .
Okopikama makasi na boyengebene.  Okozala mosika na monyoko —mpo okobanga ata monyoko moko te—mpe mosika na eloko nyonso oyo ezali kobangisa, mpo ekobɛlɛma na yo te. ## .
Soki moto abundi na yo, ngai moto napesi mitindo te.  Moto nyonso oyo akobunda na yo akokwea mpenza mpo na yo.” ## .
“Talá! Ngai moko nde nazalisi moto oyo ayebi malamu misala ya mabɔkɔ, moto oyo azali kopelisa mɔtɔ ya makala  na mopɛpɛ  mpe azali kobimisa ebundeli, mosala oyo ye asali. Mpe ngai moko nde nazalisi mobebisi  mpo na mosala ya kobebisa. ## .
Ebundeli nyonso oyo ekosalema mpo na kobunda na yo ekolonga te,  mpe okokweisa lolemo nyonso oyo ekotɛlɛmɛla yo na lisambisi.  Yango nde libula ya basaleli ya Yehova,  mpe boyengebene na bango euti na ngai,” yango nde liloba ya Yehova. ## .
