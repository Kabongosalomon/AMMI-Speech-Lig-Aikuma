Bato mabe bakimaka atako moto moko te azali kolanda bango,  kasi bayengebene bazali lokola mwana-nkɔsi oyo azali kobanga eloko te. ## .
Mpo na bobuki-mibeko ya mboka moko, bankumu na yango oyo bazali kokitana bazalaka ebele,  kasi mpo na moto moko ya bososoli oyo ayebi makambo ya sembo, nkumu akoumela ntango molai. ## .
Mobali makasi oyo akelelá mpe oyo abubaka  bato oyo bazangá azali lokola mbula oyo ekɔmbɔlaka nyonso bongo etikaka eloko ya kolya te. ## .
Baoyo bazali kotika mobeko bakumisaka moto mabe,  kasi baoyo bazali kobatela mobeko basilikelaka bango. ## .
Bato bamipesá na makambo ya mabe bakangaka ntina ya bosembo te, kasi baoyo bazali koluka Yehova bakangaka ntina ya likambo nyonso. ## .
Moto oyo akelelá oyo azali kotambola kozanga mbeba azali malamu koleka moto nyonso oyo atɛngamá na banzela na ye, atako azali mozwi. ## .
Mwana ya mayele abatelaka mobeko,  kasi ye oyo azali moninga ya bato oyo balyaka na lokoso ayokisaka tata na ye nsɔni. ## .
Ye oyo azali kobakisabakisa biloko na ye ya motuya na nzela ya benefisi  mpe ya benefisi ya lokoso asangisaka yango kaka mpo na moto oyo azali komonisa boboto epai ya bato oyo bazangá. ## .
Ye oyo alongoli litoi na ye ete ayoka mobeko te —ata libondeli na ye ezali eloko moko oyo eyinamá. ## .
Ye oyo azali kobungisa bato ya kolongobana nzela  mpo bákɔta na nzela ya mabe akokwea na libulu na ye moko,  kasi bato oyo bazangi mbeba bakozwa bolamu. ## .
Mozwi azalaka na bwanya na miso na ye moko,  kasi moto oyo azangá, oyo azali na bososoli, alandelaka ye malamumalamu. ## .
Ntango bayengebene bazali na nsai,  makambo ya kitoko ezalaka ebele; kasi ntango bato mabe batɛlɛmi, moto asalaka ete báyeba ye te. ## .
Ye oyo azali kozipa makambo na ye oyo ebuki mibeko akolonga te,  kasi ye oyo ayamboli mpe atiki yango akoyokelama mawa. ## .
Esengo na moto oyo azali koyoka nsɔmɔ ntango nyonso,  kasi ye oyo azali koyeisa motema na ye makasi akokwea kati na mpasi. ## .
Lokola nkɔsi oyo ezali konguluma mpe urse oyo ezali koya mbangu, moyangeli ya mabe oyo azali koyangela bato bazangá azali mpe bongo. ## .
Mokambi oyo azangi bososoli ya solosolo atondi mpe na misala mingi ya kobuba,  kasi ye oyo azali koyina litomba oyo ezwami na ndenge ya mabe  akoyeisa mikolo na ye molai. ## .
Moto oyo amemi mokumba ya ngambo ya makila ya molimo moko boye akokima kino na libulu.  Bákanga ye te. ## .
Ye oyo azali kotambola kozanga mbeba akobika,  kasi ye oyo atɛngamá na banzela na ye akokwea na mbala moko. ## .
Ye oyo azali kolona mabele na ye akozala na mampa oyo ekoki na ye,  mpe ye oyo azali kolanda makambo ya mpambampamba akotonda na bobola. ## .
Moto ya misala ya bosembo akozwa mapamboli mingi,  kasi ye oyo azali kowela kozwa bomɛngo akozanga te kozwa likambo. ## .
Komonisa koponapona ezali malamu te,  mobali makasi asengeli mpe kobuka mibeko te kaka mpo na eteni ya limpa mpamba. ## .
Moto ya liso ya bilulela awelaka kozwa biloko ya motuya mbangumbangu,  kasi azali koyeba te ete kokelela nde ekoyela ye. ## .
Ye oyo azali kopamela moto  akondimama mingi na nsima koleka ye oyo azali koloba maloba sukali na lolemo na ye. ## .
Ye oyo azali koyiba tata na ye mpe mama na ye  mpe azali koloba: “Ezali kobuka mibeko te,”  azali moninga ya moto oyo azali kobebisa. ## .
Ye oyo azali molimo ya lofundo abimisaka kowelana,  kasi ye oyo azali kotalela Yehova akokóma mafutamafuta. ## .
Ye oyo azali kondimela motema na ye moko azali zoba,  kasi ye oyo azali kotambola na bwanya nde akobika. ## .
Ye oyo azali kopesa eloko na moto oyo akelelá akokelela te,  kasi ye oyo azali kobomba miso na ye akozwa bilakeli mabe mingi. ## .
Ntango bato mabe batɛlɛmi, moto amibombaka,  kasi ntango bakufi, bayengebene bakómaka ebele. ## .
