Mpe nsima na yango, Moize ná Arona bakɔtaki mpe babandaki koloba na Farao  ete: “Talá oyo Yehova Nzambe ya Yisraele alobi: ‘Tiká bato na ngai bákende mpo básalela ngai fɛti na esobe.’” ## .
Kasi Farao alobaki ete: “Yehova nde nani,  mpo natosa mongongo na ye mpe natika Yisraele ekende?  Nayebi Yehova ata moke te,  mpe kutu, nakotika Yisraele ekende te.” ## .
Kasi, balobaki lisusu ete: “Nzambe ya Baebre abimeli biso.  Tobondeli yo, tolingi kokende mobembo ya mikolo misato na esobe mpe kopesa Yehova Nzambe na biso mbeka;  soki te akoboma biso na maladi mabe to na mopanga.” ## .
Bongo mokonzi ya Ezipito alobaki na bango ete: “Mpo na nini, yo Moize ná Arona, bozali kosala ete bato bátika misala na bango?  Bókende komema mikumba na bino ya kilo!” ## .
Mpe Farao abakisaki ete: “Talá! Bato oyo bazali sikoyo ebele na mokili,  mpe bino bozali mpenza kosala ete bango bátika komema mikumba na bango ya kilo.” ## .
Na mbala moko, na mokolo yango, Farao apesaki mitindo na baoyo bazalaki kotinda bato na makasi básala mosala mpe na bakapita na bango  ete: ## .
“Bosengeli te kosangisa matiti ya kokauka mpo na kopesa bato básala babriki,  ndenge bozalaki kosala yango liboso. Bákende bango moko kolɔkɔta matiti ya kokauka. ## .
Lisusu, motángo ya babriki oyo esɛngamaki, oyo bazalaki kosala liboso, bokokoba kosɛngisa bango yango. Bosengeli kokitisela bango yango ata moke te, mpo bazali kolɛmbisa mabɔkɔ.  Yango wana bazali kolela ete: ‘Tolingi kokende, tolingi kopesa Nzambe na biso mbeka!’ ## .
Mosala ekómela bato yango kilo mpe básala yango, mpe bátya likebi te na maloba ya lokuta.” ## .
Bongo baoyo bazalaki kotinda bato na makasi ete básala mosala  mpe bakapita na bango babimaki mpe balobaki na bato ete: “Talá oyo Farao alobi: ‘Nakopesa bino matiti ya kokauka lisusu te. ## .
Bino moko bókende kozwa matiti ya kokauka epai nyonso oyo bokoki kozwa yango, mpo misala na bino ekokitisama ata moke te.’” ## .
Na yango, bato bapalanganaki epai na epai na mokili mobimba ya Ezipito mpo na kolɔkɔta matiti ya blé na esika ya matiti ya kokauka. ## .
Mpe baoyo bazalaki kotinda bango na makasi básala mosala bazalaki kaka koloba na bango  ete: “Bósilisa misala na bino, moto na moto mosala na ye, mokolo na mokolo, kaka lokola na ntango matiti ya kokauka ezalaki.” ## .
Na nsima, babɛtaki  bakapita  ya bana ya Yisraele, oyo bakapita ya misala ya Farao batyelaki bango, mpe bango bazalaki koloba ete: “Mpo na nini, lobi ná lelo, bosilisi te mosala ya kosala babriki  oyo bazali kosɛnga bino, lokola liboso?” ## .
Na yango, bakapita  ya bana ya Yisraele bakɔtaki mpe babandaki kolela epai ya Farao ete: “Mpo na nini ozali kosala basaleli na yo boye? ## .
Bazali kopesa basaleli na yo ata matiti te, bongo bazali koloba na biso ete: ‘Bósala babriki!’ mpe talá basaleli na yo bazali kobɛtama, nzokande bato na yo moko nde basali mabe.” ## .
Kasi alobaki ete: “Bozali kolɛmbisa mabɔkɔ, bozali kolɛmbisa mabɔkɔ!  Yango wana bozali koloba ete: ‘Tolingi kokende, tolingi kopesa Yehova mbeka.’ ## .
Mpe sikoyo bókende, bósala mosala! Atako bakopesa bino matiti te, bokopesa kaka motángo ya briki oyo bakatelá bino.” ## .
Bongo bakapita ya bana ya Yisraele bamonaki ete bakómi na mpasi mpo na maloba oyo:  “Bosengeli kokitisa ata moke te motángo ya babriki na bino, oyo moto na moto asengeli kopesa na mokolo.” ## .
Nsima na yango, bakutanaki na Moize ná Arona,  oyo batɛlɛmaki wana mpo na kokutana na bango, ntango bakouta epai ya Farao. ## .
Na mbala moko, balobaki na bango ete: “Yehova atala bino mpe akata likambo,  mpo bokómisi biso eloko ya nsolo mabe  epai ya Farao mpe epai ya basaleli na ye, na kotyáká mopanga na lobɔkɔ na bango mpo báboma biso.” ## .
Bongo Moize abalukaki epai ya Yehova  mpe alobaki ete: “Yehova, mpo na nini osaleli bato oyo mabe?  Mpo na nini otindi ngai? ## .
Mpo banda ntango oyo nakɔti liboso ya Farao mpo na koloba na nkombo na yo,  ye asaleli bato oyo mabe,  mpe yo obikisi bato na yo ata moke te.” ## .
