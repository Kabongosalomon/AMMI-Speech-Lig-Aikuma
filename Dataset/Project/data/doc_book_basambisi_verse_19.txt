Nzokande, na mikolo wana, mokonzi azalaki te na Yisraele.  Mpe esalemaki boye: Molevi moko afandaki mwa ntango na nsukansuka ya etúká ya ngombangomba ya Efraime.  Na nsima, azwaki mwasi moko makango  na Beteleme,  na Yuda. ## .
Mpe makango na ye abandaki kosalela ye pite.  Nsukansuka, alongwaki epai na ye mpe akendaki epai ya tata na ye na Beteleme, na Yuda, mpe afandaki kuna sanza minei mobimba. ## .
Na nsima, mobali na ye atɛlɛmaki mpe alandaki ye mpo na kobondela ye bongo azongisa ye na ndako; mpe azalaki elongo na mosaleli  na ye ná mpunda mibale. Bongo mwasi akɔtisaki ye na ndako ya tata na ye. Ntango kaka tata ya elenge mwasi yango amonaki ye, asepelaki kokutana na ye. ## .
Bongo bokilo na ye, tata ya elenge mwasi yango, akangaki ye, mpe mobali wana afandaki na ye mikolo misato; mpe bazalaki kolya mpe komɛla, mpe azalaki kolala kuna. ## .
Mpe esalemaki boye: na mokolo ya minei, ntango balamukaki ntɔngɔntɔngɔ ndenge bamesaná, mobali yango atɛlɛmaki mpo na kokende, kasi tata ya elenge mwasi wana alobaki na bokilo na ye ete: “Lendisá motema na yo na mwa mampa  mpe na nsima, bokokende na bino.” ## .
Bongo bafandaki, mpe bango nyonso mibale babandaki kolya mpe komɛla elongo; na nsima, tata ya elenge mwasi yango alobaki na mobali wana boye: “Kitisá motema, nabondeli yo, olala,  mpe tiká motema na yo eyoka esengo.” ## .
Ntango mobali yango atɛlɛmaki mpo na kokende, bokilo na ye azalaki kaka kobondela ye, mpe mobali yango alalaki lisusu kuna. ## .
Na mokolo ya mitano, ntango alamukaki ntɔngɔntɔngɔ mpo na kokende, tata ya elenge mwasi yango alobaki boye: “Lyá mwa eloko mpo na kolendisa motema na yo.”  Mpe balekisaki ntango tii na ntango moi ebandaki kolala. Mpe bango nyonso mibale bazalaki se kolya. ## .
Sikoyo, mobali  yango atɛlɛmaki mpo na kokende, ye ná makango  na ye mpe mosaleli  na ye; kasi bokilo na ye, tata ya elenge mwasi wana, alobaki na ye boye: “Talá, sikoyo! Moi ekiti mpe mpokwa ebandi koya. Nabondeli bino, bólala.  Talá moi ekómi kolala. Lalá, mpe tiká motema na yo eyoka esengo.  Bongo lobi, bokolamuka mpenza ntɔngɔntɔngɔ mpo na mobembo na bino, mpe okokende na hema na yo.” ## .
Kasi mobali yango andimaki te kolala, nde atɛlɛmaki mpe asimbaki nzela mpe akómaki tii na Yebusi,  elingi koloba Yerusaleme;  azalaki na mpunda mibale oyo bakangisá kiti likoló na yango, ná makango na ye ná mosaleli na ye. ## .
Ntango bakómaki pene na Yebusi, lokola moi ekitaki makasi,  mosaleli alobaki na nkolo na ye boye: “Ee yaká, tókende naino na engumba oyo ya Bayebusi  mpe tólala wana.” ## .
Kasi nkolo na ye alobaki na ye ete: “Tókende na engumba ya bapaya  te, bango bazali bana ya Yisraele te; tosengeli nde koleka tii na Gibea.” ## .
Mpe ye alobaki lisusu na mosaleli na ye boye: “Yaká mpe tópusana pene na moko ya bisika wana, mpe tólala na Gibea to na Rama.” ## .
Bongo balekaki mpe bakobaki nzela na bango, mpe moi ebandaki kolimwela bango ntango bakómaki pene na Gibea ya Benyamina. ## .
Na yango, bakendaki kokɔta kuna mpe kolala na Gibea. Bongo bakɔtaki mpe bafandaki na esika monene ya bato nyonso ya engumba yango, mpe moto ya koyamba bango na ndako na ye mpo bálala azalaki te. ## .
Nsukansuka, talá! mobange mobali moko azalaki kouta na mosala na ye ya bilanga, na mpokwa,  mpe mobali yango azalaki moto ya etúká ya ngombangomba ya Efraime,  mpe azalaki kofanda na Gibea, esili koleka mwa ntango; kasi mibali ya esika wana bazalaki Babenyamina. ## .
Ntango atombolaki miso, amonaki mobali yango, moto ya mobembo, na esika monene ya bato nyonso ya engumba. Bongo mobange mobali yango alobaki ete: “Ozali kokende wapi, mpe outi wapi?” ## .
Ye azongiselaki ye boye: “Touti na Beteleme, na Yuda, mpe tozali koleka mpo na kokende na nsukansuka ya etúká ya ngombangomba ya Efraime.  Kuna nde epai nauti, kasi nakendaki na Beteleme, na Yuda;  mpe nazali kokende na ndako na ngai moko, kasi moto ya koyamba ngai na ndako na ye azali te. ## .
Matiti ya kokauka mpe bilei  mpo na bampunda na biso ezali, mpe mampa  ná vinyo ezali mpo na ngai ná moombo na yo ya mwasi  mpe mpo na mosaleli  oyo azali elongo na mosaleli na yo. Ata eloko moko te ezangi.” ## .
Kasi, mobange mobali wana alobaki boye: “Kimya ezala na yo!  Eloko nyonso oyo ozangi ezala na motó na ngai.  Nde kolala na esika monene ya bato nyonso te.” ## .
Na yango, amemaki ye na ndako na ye  mpe apesaki bampunda yango matiti.  Na nsima, basukolaki makolo na bango  mpe babandaki kolya mpe komɛla. ## .
Ntango bazalaki koyokisa motema na bango esengo,  talá! mibali ya engumba, bato moko ya mpambampamba,  bazingaki ndako,  bazalaki kotindikana na porte; mpe bazalaki koloba na mobange mobali yango, nkolo-ndako, ete: “Bimisá mobali oyo akɔtaki na ndako na yo, mpo tósangisa na ye nzoto.” ## .
Na yango, nkolo-ndako abimaki epai na bango mpe alobaki na bango boye:  “Te, bandeko na ngai,  nabondeli bino bósala likambo moko ya mabe te, mpamba te mobali oyo ayei na ndako na ngai. Bósala likambo oyo ya bozoba mpe ya nsɔni te. ## .
Talá mwana na ngai ya mwasi, oyo ayebi naino mibali te, ná makango ya mobali oyo, bazali awa. Nabondeli bino, bózela nabimisa bango mpe bósangisa na bango nzoto na makasi  mpe bósala bango oyo ezali malamu na miso na bino. Kasi mobali oyo, bosengeli te kosala ye likambo oyo ya nsɔni mpe ya bozoba.” ## .
Kasi mibali yango balingaki koyokela ye te. Boye, mobali yango asimbaki makango  na ye mpe abimiselaki bango ye na libándá; mpe babandaki kosangisa na ye nzoto  mpe bakobaki kobebisa  ye butu mobimba tii na ntɔngɔ, mpe na nsima batikaki ye akende ntango ntɔngɔ ebandaki kotana. ## .
Bongo mwasi yango ayaki ntango ntɔngɔ ezalaki kotana, mpe akweaki na monɔkɔ ya ndako ya mobali yango, esika nkolo na ye azalaki —atikalaki wana tii na ntɔngɔ. ## .
Na nsima, nkolo na ye alamukaki na ntɔngɔ mpe afungolaki baporte ya ndako mpe abimaki mpo na kokende, mpe talá! mwasi yango, makango na ye,  alali liboso ya ndako, mabɔkɔ na monɔkɔ ya ndako! ## .
Bongo alobaki na ye: “Tɛlɛmá tókende.” Kasi moto azalaki koyanola te.  Na yango, mobali wana amatisaki ye likoló ya mpunda mpe atɛlɛmaki mpe akendaki epai na ye. ## .
Na nsima, akɔtaki na ndako na ye mpe azwaki mbeli ya koboma nyama mpe asimbaki makango na ye, akataki ye na biteni zomi na mibale, na kolanda mikuwa na ye,  mpe atindaki ye na teritware nyonso ya Yisraele. ## .
Mpe esalemaki boye: moto nyonso oyo azalaki komona yango azalaki koloba ete: “Likambo ya boye esalemá mpe emonaná ata mokolo moko te banda mokolo bana ya Yisraele babimaki na mokili ya Ezipito tii na mokolo ya lelo. Bókanisa likambo oyo na motema na bino, bópesana makanisi  mpe bósolola.” ## .
