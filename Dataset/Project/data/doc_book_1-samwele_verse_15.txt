Bongo Samwele alobaki na Saulo boye: “Yehova atindaki ngai mpo na kotya yo mafuta  ozala mokonzi ya bato na ye Yisraele, mpe sikoyo, yoká maloba oyo Yehova alobi. ## .
Talá oyo Yehova ya mampinga  alobi: ‘Nasengeli kolandela  makambo oyo Amaleke asalaki Yisraele ntango abundisaki ye na nzela, wana azalaki kouta na Ezipito. ## .
Sikoyo kende, mpe osengeli kobɛta Amaleke  mpe koboma ye,  ná biloko nyonso oyo azali na yango mpe osengeli te koyokela ye mawa, kasi osengeli koboma bango,  ezala mobali to mwasi, mwana, ata oyo azali komɛla mabɛlɛ,  ngɔmbɛ to mpate, kamela to mpunda.’” ## .
Na yango, Saulo abengisaki bato mpe atángaki bango na Telaime:  basoda nkóto nkama mibale (200 000) oyo batambolaka na makolo mpe mibali nkóto zomi (10 000) ya Yuda. ## .
Bongo Saulo ayaki tii na engumba ya Amaleke mpe abatamaki pene na lobwaku ya mokɛli. ## .
Na ntango yango, Saulo alobaki na Bakeni  boye: “Bókende,  bólongwa awa, bókita mpe bóbima na kati ya Baamaleke mpo nakɔmbɔla bino elongo na bango te. Bino bomoniselaki bana nyonso ya Yisraele  motema boboto na ntango oyo bazalaki kouta na Ezipito.”  Na yango, Bakeni balongwaki na Amaleke. ## .
Nsima na yango, Saulo abomaki Amaleke,  banda na Havila  tii na Shure,  oyo etalani na Ezipito. ## .
Mpe akangaki Agage,  mokonzi ya Amaleke, azalaki naino na bomoi, mpe bato mosusu nyonso abomaki bango na mopanga. ## .
Kasi Saulo mpe bato bayokelaki Agage mawa, ye mpe banyama oyo elekaki kitoko na kati ya etonga ya bampate, bangɔmbɛ  mpe banyama ya mafutamafuta, mpe bampate ya mibali mpe biloko nyonso oyo ezalaki malamu, mpe balingaki te koboma yango.  Nde biloko nyonso oyo ezangaki ntina mpe oyo esengelaki kobwakama nde babebisaki nyɛɛ. ## .
Bongo liloba ya Yehova eyelaki Samwele ete: ## .
“Nayoki mawa  mpenza ndenge nakómisaki Saulo mokonzi, mpamba te apesi  ngai mokɔngɔ mpe atiki kolanda ngai, mpe akokisi maloba na ngai te.”  Mpe likambo yango etungisaki Samwele,  mpe alelelaki Yehova butu mobimba. ## .
Na nsima, Samwele alamukaki ntɔngɔntɔngɔ mpo na kokutana na Saulo na ntɔngɔ. Kasi bapesaki Samwele nsango ete: “Saulo ayaki na Karamele,  mpe talá! amitongelaki monimá  mpe na nsima, abalukaki, akatisaki mpe akitaki na Gilgale.” ## .
Nsukansuka, Samwele ayaki epai ya Saulo, mpe Saulo alobaki na ye ete: “Opambwami  na Yehova. Nakokisi liloba ya Yehova.” ## .
Kasi Samwele alobaki boye: “Bongo makɛlɛlɛ oyo ya bampate na matoi na ngai, mpe makɛlɛlɛ ya bangɔmbɛ oyo nazali koyoka elakisi nini?” ## .
Na yango, Saulo alobaki ete: “Bauti na yango epai ya Baamaleke, mpamba te bato  bayokaki mawa mpo na banyama oyo elekaki kitoko na kati ya etonga ya bampate mpe ya bangɔmbɛ, mpo na kopesa Yehova Nzambe na yo mbeka;  kasi nyonso oyo etikalaki, tobomi yango.” ## .
Na yango, Samwele alobaki na Saulo boye: “Tiká! Mpe nakoyebisa yo oyo Yehova alobaki na ngai na butu oyo eleki.”  Bongo alobaki na ye boye: “Lobá!” ## .
Mpe Samwele alobaki lisusu ete: “Na ntango oyo ozalaki moke na miso na yo moko  nde okómaki nkumu ya mabota ya Yisraele, mpe Yehova atyaki yo mafuta  ozala mokonzi ya Yisraele, boye te? ## .
Na nsima, Yehova apesaki yo mosala mpe alobaki: ‘Kende, mpe osengeli koboma basumuki wana,  Baamaleke, mpe osengeli kobunda na bango tii ntango okosilisa bango nyɛɛ.’ ## .
Bongo mpo na nini otosi mongongo ya Yehova te, kasi okei komibwaka na lokoso na biloko epunzami  mpe kosala oyo ezali mabe na miso ya Yehova?” ## .
Nde Saulo alobaki na Samwele ete: “Kasi natosi  mongongo ya Yehova na ndenge nakendaki kosala likambo oyo Yehova atindaki ngai mpe namemi Agage  mokonzi ya Amaleke, kasi nabebisi Amaleke nyɛɛ. ## .
Mpe bato  bazwaki na biloko oyo epunzami bampate ná bangɔmbɛ ya kitoko koleka, biloko oyo esengeli kobebisama, mpo na kopesa  Yehova Nzambe na yo mbeka na Gilgale.” ## .
Bongo Samwele alobaki boye: “Yehova asepelaka nde na makabo ya kotumba  mpe na bambeka koleka kotosa mongongo ya Yehova? Talá! Kotosa  eleki mbeka,  kotya likebi eleki mafuta  ya bampate-mibali; ## .
mpo botomboki  ezali ndenge moko na lisumu ya kosakola makambo oyo ebombaná,  mpe kokende liboso na lofundo ezali ndenge moko na kosala makambo ya maji mpe kosambela bikeko.*  Lokola oboyi liloba ya Yehova,  ye mpe aboyi yo ozala mokonzi.” ## .
Na nsima, Saulo alobaki na Samwele ete: “Nasali lisumu;  mpo nabuki etinda ya Yehova mpe nalandi maloba na yo te, mpo nabangaki bato  mpe natosaki mongongo na bango. ## .
Bongo sikoyo, nabondeli yo, limbisá  lisumu na ngai mpe zongá elongo na ngai mpo nafukama elongi na nse  liboso ya Yehova.” ## .
Kasi Samwele alobaki na Saulo boye: “Nakozonga elongo na yo te, mpo oboyi liloba ya Yehova, mpe Yehova aboyi yo okoba kozala mokonzi ya Yisraele.” ## .
Ntango Samwele azalaki kobaluka mpo na kokende, na mbala moko, Saulo asimbaki nsɔngɛ ya kazaka na ye ezangá mabɔkɔ, kasi elongwaki. ## .
Na yango Samwele alobaki na ye boye: “Yehova alongoli  bokonzi ya Yisraele epai na yo lelo oyo, mpe akopesa yango mpenza moninga na yo oyo aleki yo. ## .
Mpe lisusu, Moto ya Lokumu ya Yisraele  akobuka lokuta te,  mpe akoyoka mawa te, mpo Ye azali moto ya mabele te mpo ayoka mawa.” ## .
Na yango alobaki boye: “Nasali lisumu. Sikoyo, nabondeli yo, pesá ngai lokumu  na miso ya bankumu ya bato na ngai mpe na miso ya Yisraele mpe zongá elongo na ngai, mpe nakofukama elongi na nse mpenza liboso ya Yehova Nzambe na yo.” ## .
Bongo Samwele azongaki na nsima ya Saulo, mpe Saulo afukamaki elongi na nse liboso ya Yehova. ## .
Nsima na yango, Samwele alobaki boye: “Bóyela ngai Agage mokonzi ya Amaleke.” Bongo Agage ayaki epai na ye na kokakatana, mpe Agage abandaki komilobela ete: “Ya solo, nabiki na liwa.” ## .
Kasi Samwele alobaki boye: “Kaka ndenge mopanga  na yo esalaki ete basi bázanga bana, mama  na yo mpe akozanga bana koleka basi nyonso.”  Na yango, Samwele akataki Agage bitenibiteni liboso ya Yehova na Gilgale. ## .
Bongo Samwele asimbaki nzela akei na Rama, mpe Saulo, ye, amataki na ndako na ye na Gibea  ya Saulo. ## .
Kino mokolo Samwele akufaki, amonaki lisusu Saulo te, mpamba te Samwele azalaki kolela  Saulo. Kasi Yehova ayokaki mawa ndenge atyaki Saulo mokonzi ya Yisraele. ## .
