Nsima ya sabata, ntango pole ebandaki kobima mokemoke na mokolo ya liboso ya pɔsɔ, Maria Magadalena ná Maria mosusu bakendaki kotala lilita yango. ## .
Mpe talá! mabele eninganaki makasi mpenza; mpo anzelu ya Yehova autaki na likoló akiti, mpe apusanaki abaloli libanga, mpe afandelaki yango. ## .
Lolenge na ye ezalaki lokola mokalikali,  mpe bilamba na ye ezalaki mpɛmbɛ lokola nɛjɛ. ## .
Ɛɛ, mpo na kobanga oyo bakɛngɛli babangaki ye, balɛngaki mpe bakómaki lokola bakufi. ## .
Kasi anzelu  yango ayanolaki basi yango ete: “Bóbanga te, mpo nayebi ete bozali koluka Yesu  oyo babakaki na nzete. ## .
Azali awa te, mpo alamuki,  ndenge alobaki. Bóya, bótala esika alalaki. ## .
Mpe bókende nokinoki mpe bóyebisa bayekoli na ye ete alamuki  uta na bakufi, mpe talá! akei liboso na bino na Galile;  kuna nde bokomona ye. Ya solo, nasili koyebisa bino.” ## .
Bongo batikaki lilita nokinoki, na kobanga mpe na esengo monene, bapoti mbangu kopesa bayekoli na ye nsango. ## .
Mpe talá! Yesu akutani na bango mpe alobi: “Mbote!” Bayaki, bakangi ye na makolo mpe bagumbameli ye. ## .
Bongo Yesu alobaki na bango ete: “Bóbanga te! Bókende, bópesa bandeko na ngai  nsango, ete bákende na Galile; mpe kuna bakomona ngai.” ## .
Ntango basimbaki nzela bakei, talá! bakɛngɛli  mosusu bakɔtaki na engumba mpe bayebisaki banganga-nzambe bakonzi makambo nyonso oyo esalemaki. ## .
Mpe na nsima bango bayanganaki elongo na mikóló mpe basalaki likita, bapesaki basoda yango shekele ya palata oyo ekoki mpenza ## .
mpe balobi: “Bóloba ete: ‘Bayekoli na ye  bayaki koyiba ye na butu na ntango oyo biso tolalaki mpɔngi.’ ## .
Mpe soki yango ekómi na matoi ya guvɛrnɛrɛ, tokondimisa ye mpe tokosala ete bátungisa bino te.” ## .
Bongo bakamataki shekele yango ya palata mpe basalaki ndenge balakisaki bango; mpe liloba yango epalanganá epai ya Bayuda tii na mokolo ya lelo. ## .
Nzokande, bayekoli zomi na moko bakendaki na Galile  na ngomba oyo Yesu alakaki bango bákutana, ## .
mpe ntango bamonaki ye bagumbamelaki ye, kasi bamosusu batyaki ntembe. ## .
Mpe Yesu apusanaki mpe asololaki na bango, alobi: “Bapesi ngai bokonzi nyonso  na likoló mpe na mabele. ## .
Yango wana, bókende mpe bókómisa bato bayekoli  na bikólo nyonso,  bóbatisa  bango na nkombo ya Tata  mpe ya Mwana  mpe ya elimo santu, ## .
bóteya  bango bátosa  makambo nyonso oyo napesi bino mitindo.  Mpe talá! nazali elongo na bino  mikolo nyonso tii na bosukisi ya makambo ya ntango oyo.” ## .
