Ye oyo azali komitangola na bamosusu akoluka mposa na ye moko;  akotombokela makambo nyonso ya bwanya. ## .
Ye oyo azali zoba asepelaka na bososoli te,  kasi kaka komonisa oyo ezali na motema na ye. ## .
Ntango moto mabe akɔti, kotyolama mpe esengeli kokɔta;  mpe kosambwa ezali esika moko na nsɔni. ## .
Maloba ya monɔkɔ ya moto ezali mai mozindo.  Liziba ya bwanya ezali mokɛli oyo ezali kopunzwapunzwa. ## .
Komonisa koponapona mpo na moto mabe ezali malamu te,  koboyela moyengebene bosembo na lisambisi ezali mpe malamu te. ## .
Mbɛbu ya moto oyo azali zoba ekɔtaka na koswana,  mpe monɔkɔ na ye ebengaka kobɛtama. ## .
Monɔkɔ ya zoba ezali libebi na ye,  mpe mbɛbu na ye ezali motambo mpo na molimo na ye. ## .
Maloba ya moto oyo akoselaka bato makambo ezali lokola biloko oyo esengeli komɛlama na lokoso,  biloko oyo ekitaka na kati mpenza ya libumu. ## .
Mpe moto oyo azali kosala mosala na ye na gɔigɔi —ye azali ndeko ya moto oyo abebisaka. ## .
Nkombo ya Yehova ezali ndako molai ya makasi.  Moyengebene akimaka mpo na kokɔta kuna mpe azwaka libateli. ## .
Biloko ya motuya ya mozwi nde sité na ye ya makasi,  mpe na makanisi na ye, yango ezali lokola efelo oyo ebatelaka. ## .
Liboso ya kokwea, motema ya moto ezalaka na lolendo,  mpe komikitisa ezalaka liboso ya nkembo. ## .
Ntango moto azali koyanola na likambo liboso ya koyoka yango,  wana ezali bozoba mpo na ye mpe kosambwa. ## .
Elimo ya moto ekoki koyikela maladi na ye mpiko;  kasi elimo oyo elɛmbi, nani akokoka yango? ## .
Motema ya moto ya mayele ezwaka boyebi,  mpe litoi ya bato ya bwanya elukaka kozwa boyebi. ## .
Likabo oyo moto apesi ekofungolela ye nzela polele,  mpe ekomema ye ata liboso ya bato minene. ## .
Moto oyo alobaka liboso na ntango azali kosamba amonanaka moyengebene;  moninga na ye akoya mpe akolandela mpenza ye malamumalamu. ## .
Mbɛsɛ esukisaka kowelana,  mpe ekabolaka ata bato ya nguya. ## .
Ndeko oyo basaleli mabe aleki sité ya makasi;  mpe kowelana mosusu ezali lokola ekangiseli ya ndako molai ya kofanda. ## .
Na mbuma ya monɔkɔ ya moto, libumu na ye ekotonda;  akotonda mpenza na mbuma ya mbɛbu na ye. ## .
Liwa ná bomoi ezali na nguya ya lolemo,  mpe ye oyo alingaka yango akolya mbuma na yango. ## .
Ozwi mwasi ya malamu?  Ozwi eloko ya malamu,  mpe Yehova akosepela na yo. ## .
Moto oyo akelelá alobaka na kobondela,  kasi mozwi ayanolaka na maloba makasi. ## .
Baninga mosusu balukaka kosalana mabe,  kasi moninga mosusu akangamaka makasi koleka ndeko. ## .
