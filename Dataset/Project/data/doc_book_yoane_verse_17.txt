Yesu alobaki makambo wana, mpe, ntango atombolaki miso na ye na likoló,  alobaki ete: “Tata, ngonga ekoki; pesá mwana na yo nkembo, mpo mwana na yo apesa yo nkembo, ## .
na ndenge opesi ye bokonzi likoló ya moto nyonso ya mosuni,  mpo, bango nyonso oyo opesi ye,  apesa bango bomoi ya seko. ## .
Oyo elakisi bomoi ya seko,  báyekola koyeba  yo, Nzambe ya solo kaka moko,  mpe moto oyo yo otindaki, Yesu Kristo. ## .
Napesi yo nkembo  na mabele, mpo nasilisi mosala oyo opesaki ngai nasala. ## .
Bongo sikoyo yo, Tata, pesá ngai nkembo pembeni na yo moko na nkembo oyo nazalaki na yango pembeni na yo liboso ete mokili ezala. ## .
“Namonisi nkombo na yo polele na bato oyo ozwi na mokili mpe opesi ngai.  Bazalaki ya yo, mpe opesi ngai bango, mpe batosi liloba na yo. ## .
Bayebi sikoyo ete makambo nyonso oyo opesi ngai euti na yo; ## .
mpo maloba oyo opesi ngai, napesi bango yango,  mpe bayambi yango mpe bayebi mpenza ete nabimaki lokola momonisi na yo,  mpe bandimi ete otindaki ngai. ## .
Nazali kosɛngɛla bango; nazali kosɛngɛla mokili te,  kasi baoyo opesi ngai; mpo bazali ya yo, ## .
mpe biloko na ngai nyonso ezali ya yo mpe ya yo ezali ya ngai,  mpe nazwi nkembo na kati na bango. ## .
“Mpe ngai nazali lisusu na mokili te, kasi bango bazali na mokili  mpe ngai nazali koya epai na yo. Tata mosantu, kɛngɛlá bango  mpo na nkombo na yo oyo opesi ngai, mpo bázala moko ndenge biso mpe tozali. ## .
Ntango nazalaki elongo na bango, nazalaki kokɛngɛla bango  mpo na nkombo na yo mpenza oyo opesi ngai; mpe nabatelaki bango, mpe moko te na kati na bango abebaki,  longola kaka mwana ya libebi,  mpo likomami ekokisama. ## .
Kasi sikoyo nazali koya epai na yo, mpe nazali koloba makambo wana na mokili mpo bango bátonda na esengo na ngai mɛkɛ. ## .
Napesi bango liloba na yo, kasi mokili eyini  bango, mpo bazali bato ya mokili te, ndenge ngai mpe nazali moto ya mokili te. ## .
“Nazali kosɛnga yo, olongola bango na mokili te, kasi okɛngɛla nde bango mpo na moto mabe. ## .
Bazali bato ya mokili te,  ndenge ngai mpe nazali moto ya mokili te. ## .
Santisá  bango na solo; liloba  na yo ezali solo. ## .
Kaka ndenge otindaki ngai na kati ya mokili, ngai mpe natindi bango na kati ya mokili. ## .
Mpe nazali komisantisa mpo na bango, mpo bango mpe básantisama  na solo. ## .
“Nazali kosɛngɛla kaka bango te, kasi mpe baoyo bazali kondimela ngai na nzela ya liloba na bango; ## .
mpo bango nyonso bázala moko,  ndenge yo, Tata, ozali na bomoko elongo na ngai mpe ngai nazali na bomoko elongo na yo,  mpo bango mpe bázala na bomoko elongo na biso,  mpo mokili endima ete otindaki ngai. ## .
Lisusu, napesi bango nkembo oyo opesi ngai, mpo bango mpe bázala moko ndenge biso tozali moko. ## .
Ngai na bomoko elongo na bango mpe yo na bomoko elongo na ngai, mpo bázala mpenza na bomoko ya solosolo,  mpo mokili eyeba ete otindaki ngai mpe olingaki bango ndenge olingaki ngai. ## .
Tata, mpo na oyo opesi ngai, nalingi ete, epai nazali, bango mpe bázala esika moko na ngai,  mpo bámona nkembo na ngai oyo opesi ngai, mpo olingaki ngai liboso ya ebandeli  ya mokili. ## .
Tata moyengebene,  ya solo mokili eyebi yo te;  kasi ngai nayebi yo, mpe bango bayebi ete otindaki ngai. ## .
Mpe nayebisi bango nkombo na yo  mpe nakoyebisa yango, mpo bolingo oyo olingaki ngai na yango ezala na kati na bango mpe ngai na bomoko elongo na bango.” ## .
