Ee bino nyonso oyo bozali na mposa ya mai!  Bóya epai mai ezali.  Mpe baoyo bazali na mbongo te! Bóya, bósomba mpe bólya.  Ɛɛ, bóya, bósomba vinyo  mpe miliki  na mbongo te, ya ofele. ## .
Mpo na nini bozali kaka kobimisa mbongo mpo na eloko oyo ezali limpa te, mpe mpo na nini bozali koboma nzoto mpo na eloko oyo ezali kotondisa te?  Bóyoka ngai na likebi, mpe bólya eloko oyo ezali malamu,  mpe molimo na bino esepela mpenza na biloko ya mafuta. ## .
Bósembola litoi na bino  mpe bóya epai na ngai.  Bóyoka, mpe molimo na bino ekotikala na bomoi,  mpe ya solo, nakosala na bino kondimana moko oyo ekoumela mpo na ntango oyo etyami ndelo te  na kolanda motema boboto na ngai ya sembo epai ya Davidi. ## .
Talá! Napesi ye  azala motatoli  na bituluku ya bato ya bikólo,  azala mokambi  mpe komanda  ya bituluku ya bato ya bikólo. ## .
Talá! Okobenga ekólo oyo oyebi te,  mpe bato ya ekólo oyo bayebi yo te bakoya mbangu epai na yo,  mpo na Yehova Nzambe na yo,  mpe mpo na Mosantu ya Yisraele,  mpo akokómisa yo kitoko. ## .
Bóluka Yehova na ntango oyo akoki komonana.  Bóbenga ye na ntango oyo azali pene. ## .
Moto mabe atika nzela na ye,  mpe moto oyo alukaka kosalela bato mabe atika makanisi na ye;  mpe azongela Yehova mpe akoyokela ye mawa,  azongela Nzambe na biso, mpo akolimbisa mpenza. ## .
“Mpo makanisi na bino ezali makanisi na ngai te,  mpe banzela na ngai ezali banzela na bino te,”  yango nde liloba ya Yehova. ## .
“Mpo ndenge likoló etombwani mosika koleka mabele,  ndenge mpe banzela na ngai etombwani mosika koleka banzela na bino,  mpe makanisi na ngai koleka makanisi na bino. ## .
Mpo ndenge mbula makasi ná nɛjɛ eutaka na likoló ekiti, mpe ezongaka kuna te soki epɔlisi naino mabele te mpe ebotisi yango te mpe esali te ete ebimisa milona,  mpe mboto epesami naino te epai ya moloni mpe limpa epai ya molei, ## .
liloba oyo ezali kobima na monɔkɔ na ngai ekozala ndenge wana.  Ekozongela ngai te soki ekokisi naino likambo na yango te,  kasi ekosala mpenza oyo nasepeli na yango,  mpe ekolonga mpenza na likambo oyo natindaki yango. ## .
“Mpo bokobima na esengo,  mpe bokozonga na kimya.  Bangomba mpe bangomba mike ekosepela liboso na bino na koganga ya esengo,  mpe banzete nyonso ya zamba ekobɛta mabɔkɔ na yango. ## .
Na esika ya mwa banzete ya nzubɛnzubɛ, nzete ya jenevriye ekobima.  Na esika ya lititi ya sendesende nzete ya mirte ekobima.  Mpe ekozala mpenza eloko moko ya lokumu mpo na Yehova,  elembo mpo na ntango oyo etyami ndelo te,  oyo ekolongolama te.” ## .
