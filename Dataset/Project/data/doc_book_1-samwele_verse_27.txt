Nzokande, Davidi alobaki na motema na ye ete: “Sikoyo, lobɔkɔ ya Saulo ekoboma ngai mokolo mosusu. Likambo mosusu ya kosala ezali te, malamu nakima  na mokili ya Bafilistia;  mpe Saulo akolɛmba koluka ngai na teritware mobimba ya Yisraele,  mpe ya solo, nakobika na lobɔkɔ na ye.” ## .
Bongo Davidi atɛlɛmaki, mpe ye ná bato nkama motoba (600)  oyo bazalaki elongo na ye bakatisaki epai ya Akishe  mwana ya Maoke, mokonzi ya Gate. ## .
Mpe Davidi akobaki kofanda elongo na Akishe na Gate, ye ná bato na ye, moto na moto ná bato ya ndako na ye;  Davidi ná basi na ye mibale, Ahinoame  Moyizireele mpe Abigaile,  mwasi ya Nabale, Mokaramele. ## .
Na nsima, bapesaki Saulo nsango ete Davidi akimi na Gate, bongo akendaki lisusu koluka ye te. ## .
Na nsima, Davidi alobaki na Akishe boye: “Sikoyo, soki nandimami na miso na yo, tiká bápesa ngai esika na moko ya bingumba ya etúká ya zamba, mpo nafanda kuna; mpamba te, mpo na nini mosaleli na yo afanda elongo na yo na engumba ya mokonzi?” ## .
Na yango, Akishe apesaki ye Ziklage  na mokolo wana. Yango wana Ziklage ekómá ya bakonzi ya Yuda tii na mokolo ya lelo. ## .
Mpe mikolo oyo Davidi afandaki na etúká ya zamba ya Bafilistia ezalaki mbula moko na sanza minei. ## .
Bongo Davidi amataki elongo na bato na ye mpo na kobunda na Bageshure,  Bagirize mpe Baamaleke;  mpo bazalaki kofanda na mokili oyo ekei banda na Telame  tii na Shure  mpe kitá tii na mokili ya Ezipito. ## .
Mpe Davidi abɛtaki mokili yango, kasi atikaki ata mobali to mwasi na bomoi te;  mpe azwaki bitonga ya bampate mpe ya bangɔmbɛ, bampunda, bakamela mpe bilamba, nsima na yango, azongaki mpe ayaki epai ya Akishe. ## .
Bongo Akishe alobaki boye: “Epai wapi bokɔtaki mpo na kobunda lelo?” Na yango, Davidi alobaki ete:  “Na sudi ya Yuda  mpe na sudi ya Bayerameele  mpe na sudi ya Bakeni.” ## .
Mobali to mwasi, Davidi azalaki kotika ata moko te na bomoi mpo na komema bango na Gate, alobaki ete: “Noki báfunda biso ete: ‘Davidi asali biso boye na boye.’”  (Azalaki kosala bongo mikolo nyonso oyo afandaki na etúká ya zamba ya Bafilistia.) ## .
Bongo Akishe andimaki  Davidi, alobi na motema na ye ete: “Ya solo mpenza akómi eloko ya nsolo mabe epai ya bato na ye Yisraele;  mpe akokóma mpenza mosaleli na ngai mpo na ntango oyo etyami ndelo te.” ## .
