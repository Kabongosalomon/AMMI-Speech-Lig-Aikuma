“Kosepela te, Ee Yisraele.  Kozala esengoesengo te lokola bato ya bikólo mosusu.  Mpamba te na pite na yo, olongwe pene na Nzambe na yo.  Olingaki makabo ya lifuti na bisika nyonso ya kotutatuta mbuma. ## .
Esika ya kotutatuta mbuma mpe ekamwelo ya vinyo ezali koleisa bango te,  mpe vinyo ya elɛngi ezali kokosa ye. ## .
Bakokoba kofanda na mokili ya Yehova te,  mpe Efraime asengeli kozonga na Ezipito,  mpe bakolya biloko ya mbindo na Asiri. ## .
Bakosopela lisusu Yehova vinyo te.  Mpe bambeka na bango ekosepelisa ye te;  na miso na bango, bazali lokola mampa ya ntango ya lilaka;  baoyo nyonso bazali kolya yango bakomikómisa mbindo. Mpamba te mampa na bango ezali mpo na molimo na bango moko; ekoya na ndako ya Yehova te. ## .
Bokosala nini na mokolo ya likita mpe na mokolo ya fɛti ya Yehova? ## .
Mpo talá! bakokende mpenza likoló ya kopunzama.  Ezipito ekosangisa bango esika moko;  bongo Memfisi  ekokunda bango. Mpe matiti ya nsendensende ekokóma nkolo ya biloko na bango ya kitoko ya palata;  mwa banzete ya nzubɛnzubɛ ekozala na kati ya bahema na bango. ## .
“Mikolo ya kolandela bino ekoya mpenza;  mikolo ya lifuti oyo esengeli ekoya mpenza.  Bato ya Yisraele bakoyeba yango.  Mosakoli akokóma zoba,  moto ya maloba oyo elobami na elimo akobɛla ligboma mpo libunga  na yo etondi, ɛɛ, mpo koyina etondi mingi.” ## .
Sinzili  ya Efraime azalaki elongo na Nzambe na ngai.  Motambo ya mokangi-ndɛkɛ ezali na banzela nyonso  ya mosakoli;  koyina ezali na ndako ya Nzambe na ye. ## .
Bamipesi mingi mpenza na kobebisa,  lokola na mikolo ya Gibea.  Akokanisa libunga na bango;  akotya likebi na masumu na bango. ## .
“Nakutaki Yisraele lokola mbuma ya vinyo na kati ya esobe.  Namonaki bankɔkɔ na bino lokola mbuma ya figi ya liboso mpenza na nzete ya figi na ebandeli na yango.  Bakendaki epai ya Baala ya Peore,  mpe babandaki komipesa na eloko ya nsɔni,  mpe bakómaki bosɔtɔ lokola eloko ya bolingo na bango. ## .
Mpe nkembo ya Efraime epumbwe lokola ekelamu moko oyo epumbwaka,  bongo bazali kobota te, libumu moko te ezali na zemi mpe bazali kozwa zemi te. ## .
Mpo, atako bazali kobɔkɔla bana na bango ya mibali, ngai mpe nakozangisa bango bana bongo mobali oyo akoli akozala te;  mpo—mawa na bango lisusu, ntango nakopesa bango mokɔngɔ! ## .
Efraime, oyo ngai namonaki lokola Tire apikami na esika oyo baleisaka banyama matiti,  ɛɛ, Efraime akobimisela mobomi bana na ye.” ## .
Ee Yehova, pesá bango oyo osengeli kopesa.  Pesá bango libumu oyo ezali kosopa bazemi  mpe mabɛlɛ oyo ezali kokauka. ## .
“Mabe na bango nyonso ezalaki na Gilgale,  mpo kuna nde nasengelaki koyina bango.  Nakobengana bango na ndako na ngai  mpo na mabe ya misala na bango. Nakokoba te kolinga bango.  Bankumu na bango nyonso bazali kosala motó makasi. ## .
Efraime asengeli kobomama.  Mosisa na bango esengeli kokauka.  Bakobota ata mbuma moko te.  Mpe ata soki baboti bana, nakoboma biloko kitoko ya libumu na bango.” ## .
Nzambe na ngai  akobwaka bango, mpo bayokeli ye te,  mpe bakokóma bato oyo bazali kokimakima na kati ya bikólo. ## .
