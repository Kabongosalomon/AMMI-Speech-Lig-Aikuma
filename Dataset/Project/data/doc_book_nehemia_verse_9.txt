Mpe na mokolo ya ntuku mibale na minei (24) ya sanza yango,  bana ya Yisraele bayanganaki, bakili bilei  mpe balati ngɔtɔ  mpe bamisopeli putulu. ## .
Mpe momboto ya Yisraele emikabolaki  na bapaya nyonso,  bongo batɛlɛmaki mpe bayambolaki  masumu  na bango moko mpe mabunga ya batata na bango. ## .
Na nsima batɛlɛmaki esika bazalaki  mpe na mokolo yango, batángaki na mongongo makasi buku ya mobeko  ya Yehova Nzambe na bango na boumeli ya ngonga pene na misato;*  mpe na boumeli ya ngonga pene na misato mosusu, bayambolaki masumu  mpe bagumbamaki liboso ya Yehova Nzambe na bango. ## .
Mpe Yeshua ná Bani, Kadimiele, Shebania, Buni, Sherebia,  Bani ná Kenani batɛlɛmaki na estradɛ  ya Balevi mpe babelelaki Yehova Nzambe na bango na mongongo makasi. ## .
Mpe Balevi: Yeshua, Kadimiele, Bani, Hashabeneya, Sherebia, Hodia, Shebania ná Petahia balobaki ete: “Bótɛlɛma, bópambola  Yehova Nzambe na bino libela na libela.  Mpe tiká bápambola nkombo na yo ya nkembo,  oyo ebongi mpenza na mapamboli nyonso mpe masanzoli nyonso. ## .
“Yo ozali Yehova, kaka yo moko;  yo moko nde osalaki likoló,  ɛɛ, mosika kuna na likoló mpenza, mpe limpinga na yango nyonso,  mabele  mpe nyonso oyo ezali likoló na yango,  mbu  mpe nyonso oyo ezali na kati na yango;  mpe ozali kobatela yango nyonso na bomoi; mpe limpinga  ya likoló ezali kogumbamela yo. ## .
Yo ozali Yehova Nzambe ya solo, moto oponaki Abrama  mpe obimisaki ye na Ure ya Bakaladea  mpe okómisaki nkombo na ye Abrahama. ## .
Mpe omonaki ete motema na ye ezali sembo liboso na yo;  bongo osalaki kondimana  ná ye mpo na kopesa ye mokili ya Bakanana, Bahiti, Baamore, Baperizi, Bayebusi ná Bagirigashe, mpo na kopesa yango na momboto na ye;  mpe okokisaki maloba na yo, mpo ozali moyengebene. ## .
“Bongo omonaki  mpasi ya bankɔkɔ na biso na Ezipito, mpe oyokaki  kolela na bango pene na Mbu Motane. ## .
Bongo opesaki bilembo mpe makamwisi mpo na kotɛmɛla Farao, basaleli na ye nyonso ná bato nyonso ya mokili na ye,  mpo oyebaki ete basalelaki bango makambo na lofundo;  mpe nkombo na yo  ekumisamaki lokola na mokolo oyo. ## .
Mpe okabolaki  mbu liboso na bango, bongo bakatisaki na kati ya mbu na mabele oyo ekauki;  mpe obwakaki bato oyo bazalaki kolanda bango na bozindo  lokola libanga  na mai ya makasi. ## .
Mpe na likonzí ya lipata okambaki bango na moi,  mpe na likonzí ya mɔtɔ na butu,  mpo na kongɛngisela  bango nzela oyo basengelaki kotambola. ## .
Mpe okitaki  na Ngomba Sinai mpe osololaki na bango uta na likoló  mpe opesaki bango bikateli ya sembo ya lisambisi  ná mibeko ya solo,  malako  mpe mitindo  ya malamu. ## .
Mpe oyebisaki bango sabata  na yo mosantu, mpe opesaki bango mitindo, malako ná mobeko na nzela ya Moize mosaleli na yo. ## .
Mpe opesaki bango mampa uta na likoló mpo na nzala na bango,  mpe obimiselaki bango mai na libanga mpo na mposa na bango ya mai,  mpe olobaki na bango lisusu ete bákɔta  mpe bázwa mokili oyo otombolaki lobɔkɔ na yo mpe olapaki ndai ete okopesa bango. ## .
“Kasi bango, ɛɛ bankɔkɔ na biso, basalaki makambo na lofundo  mpe bakómisaki motó na bango makasi,*  mpe bayokaki mibeko na yo te. ## .
Bongo baboyaki koyoka,  mpe bakanisaki  te misala na yo ya kokamwa oyo osalelaki bango, kasi bakómisaki motó na bango makasi  mpe batyaki mokonzi  mpo na kozonga na boombo na bango na Ezipito. Kasi yo ozali Nzambe ya bolimbisi,  ya ngɔlu  mpe ya motema mawa,  oyokaka nkanda  noki te mpe otondi  na motema boboto, mpe otikaki bango te. ## .
Ɛɛ, ntango bamisalelaki ekeko ya mwana-ngɔmbɛ ya ebende oyo enyangwisami  mpe babandaki koloba ete: ‘Talá Nzambe na yo oyo abimisaki yo na Ezipito,’  mpe basalaki makambo na limemya ata moke te, ## .
yo, ɛɛ yo, na motema mawa oyo otondi na yango, otikaki  bango te na kati ya esobe. Likonzí ya lipata elongwaki te likoló na bango na moi mpo na kokamba bango na nzela,  mpe likonzí ya mɔtɔ na butu mpo na kongɛngisela bango nzela oyo basengelaki kotambola. ## .
Mpe opesaki elimo*  na yo mpo na kokómisa bango ekɛngɛ, mpe opimelaki monɔkɔ na bango mana na yo te,  mpe opesaki bango mai mpo na mposa na bango ya mai. ## .
Mpe opesaki bango bilei na esobe mbula ntuku minei (40).  Bazangaki eloko te.  Bilamba na bango ekufaki te,  mpe makolo na bango evimbaki te. ## .
“Mpe opesaki bango makonzi  mpe bato ya bikólo, mpe okabolaki yango ndambondambo;  bongo bazwaki mokili ya Sihone,  ɛɛ, mokili ya mokonzi ya Heshibone,  mpe mokili ya Oge  mokonzi ya Bashane. ## .
Mpe osalaki ete bana na bango bákóma mingi lokola minzoto ya likoló.  Na nsima okɔtisaki bango na mokili  oyo olakaki bankɔkɔ na bango  ete bakokɔta mpo na kozwa yango. ## .
Bongo bana  na bango bakɔtaki mpe bazwaki mokili yango,  mpe obandaki kotya na nse  na bango bato oyo bafandi na mokili yango, Bakanana,  mpe kopesa bango na lobɔkɔ na bango, ɛɛ, bakonzi  na bango mpe bato ya mokili yango,  mpo na kosala bango ndenge balingi. ## .
Mpe bazwaki bingumba oyo ebatelami makasi  mpe mabele ya malamu mpenza  mpe bazwaki bandako oyo etondá na biloko ya malamu,  mabulu oyo batimolá mpo na kobomba mai,  bilanga ya vinyo, bilanga ya olive  ná banzete mpo na bilei ebele; bongo babandaki kolya mpe kotonda,  kokóma mafutamafuta  mpe kosepela mpo na bolamu na yo monene. ## .
“Nzokande, bazangaki botosi  mpe batombokelaki yo  mpe bazalaki ntango nyonso kobwaka mobeko na yo na nsima ya mokɔngɔ na bango,  mpe babomaki basakoli na yo,  oyo bazalaki kotatwela bango mpo na kozongisa bango epai na yo;  mpe bazalaki kaka kosala makambo na limemya ata moke te. ## .
Mpo na yango, opesaki bango na lobɔkɔ ya banguna na bango,  oyo bazalaki komonisa bango mpasi;  kasi na ntango ya mpasi na bango, bazalaki kobelela yo,  mpe yo ozalaki koyoka bango kuna na likoló mpenza;  mpe mpo na motema mawa mingi  oyo ozali na yango, ozalaki kopesa bango babikisi  oyo bazalaki kobikisa bango na lobɔkɔ ya banguna na bango. ## .
“Kasi ntango kaka bazalaki kopema, bazalaki lisusu kosala oyo ezali mabe liboso na yo,  mpe ozalaki kotika bango na lobɔkɔ ya banguna na bango, oyo bazalaki konyokola bango.  Na nsima bazalaki kozonga mpe kobelela yo mpo na kosɛnga lisalisi,  mpe yo moko ozalaki koyoka kuna na likoló mpenza  mpe ozalaki kosikola bango mbala na mbala,  na kotalela motema mawa mingi oyo ozali na yango. ## .
Atako ozalaki kotatwela  bango mpo na kozongisa bango na mobeko na yo,  bango bazalaki kaka kosala makambo na lofundo  mpe bayokaki mitindo na yo te; basalelaki bikateli na yo ya lisambisi  lisumu,  bikateli oyo, soki moto alandi yango, akozala na bomoi na nzela na yango.  Mpe bazalaki kaka kokanga matoi,*  mpe bakómisaki motó na bango makasi,  mpe bayokaki te. ## .
Kasi okangelaki makambo na bango motema bambula mingi  mpe ozalaki kaka kotatwela  bango na elimo na yo na nzela ya basakoli na yo, mpe batyaki litoi te.  Nsukansuka opesaki bango na lobɔkɔ ya bato ya bikólo ya mikili yango. ## .
Mpe na motema mawa mingi oyo ozali na yango, osilisaki bango nyonso nyɛɛ  te to otikaki  bango te; mpo ozali Nzambe ya ngɔlu  mpe ya motema mawa. ## .
“Mpe sikoyo, Ee Nzambe na biso, Nzambe monene,  ya nguya  mpe ya nsɔmɔ,  yo oyo obatelaka kondimana  mpe motema boboto,  kotika te ete bampasi nyonso oyo ezwi biso,  bakonzi  na biso, bankumu  na biso, banganga-nzambe  na biso, basakoli  na biso, bankɔkɔ  na biso ná bato na yo nyonso banda na mikolo ya bakonzi ya Asiri tii na mokolo ya lelo,  emonana eloko moke liboso na yo. ## .
Mpe yo ozali moyengebene  na makambo nyonso oyo ekweli biso, mpamba te osalaki makambo na bosembo,  kasi biso nde tosalaki mabe. ## .
Bakonzi na biso, bankumu na biso, banganga-nzambe na biso ná bankɔkɔ na biso  basalelaki mobeko  na yo te, batyaki likebi te na mitindo  na yo mpe na matatoli na yo oyo ozalaki kotatwela  bango. ## .
Mpe bango—na boumeli ya bokonzi  na bango mpe na biloko ya malamu  oyo otondi na yango, oyo opesaki bango mpe na kati ya mokili monene mpe ya malamu mpenza  oyo ezalaki liboso na bango, basalelaki yo te  mpe babongwanaki te ete bátika misala na bango ya mabe. ## .
Talá! Tozali lelo baombo;  mpe mokili oyo opesaki bankɔkɔ na biso mpo na kolya mbuma na yango mpe biloko na yango ya malamu, talá! tozali baombo na mokili yango, ## .
mpe mbuma na yango etondi beboo  mpo na bakonzi  oyo otyelaki biso mpo na masumu na biso,  mpe bazali kokonza nzoto na biso mpe banyama na biso ya mboka, ndenge balingi, mpe tozali na mpasi monene. ## .
“Bongo na kotalela nyonso wana, tozali kosala boyokani  oyo ebongi kotyelama motema, oyo ekomami na mokanda mpe endimisami na kashɛ  ya bankumu na biso, ya Balevi na biso mpe ya ba-nganga-nzambe na biso.” ## .
