“Natiki baoyo batunaki ngai  te báluka ngai.  Natiki baoyo balukaki ngai te bámona ngai.  Nalobi boye na ekólo oyo ezalaki kobelela nkombo na ngai te:  ‘Ngai oyo, ngai oyo!’ ## .
“Natandi mabɔkɔ na ngai mokolo mobimba epai ya bato ya motó makasi,  oyo bazali kotambola na nzela oyo ezali malamu te,  oyo bazali kolanda makanisi na bango; ## .
bato oyo bazali lisangá ya baoyo bazali ntango nyonso kofinga  ngai na miso na ngai boye, bazali kopesa mbeka na bilanga  mpe bazali kobimisa milinga ya mbeka  likoló ya babriki, ## .
bazali kofanda na malita,  bato oyo bazali mpe kokɛngɛla butu mobimba na mwa bandako ya matiti, bazali kolya mosuni ya ngulu,  ɛɛ supu ya biloko ya mbindo  ezali na bambɛki na bango; ## .
baoyo bazali koloba ete: ‘Fandá esika oyo ozali. Kopusana pene na ngai te, mpo ya solo nakopesa yo bosantu.’  Baoyo wana bazali molinga na zolo na ngai,  mɔtɔ oyo ezali kopela mokolo mobimba. ## .
“Talá! Ekomami liboso na ngai.  Nakokanga monɔkɔ te,  kasi nakopesa mbano;  kutu nakopesa mbano na ntolo na bango, ## .
mpo na mabunga na bango moko mpe mpo na mabunga ya bankɔkɔ na bango, nyonso na mbala moko,”  Yehova alobi bongo. “Lokola babimisi milinga ya mbeka na bangomba, mpe basambwisi ngai  na bangomba mike,  ngai mpe nakomeka libosoliboso lifuti na bango na ntolo na bango.” ## .
Talá oyo Yehova alobi: “Se ndenge vinyo ya sika  ezwamaka na etuka mpe moto moko alobaka ete: ‘Kobebisa yango te,  mpo lipamboli ezali na kati,’  ndenge wana nde nakosala basaleli na ngai, mpo náboma bato nyonso te. ## .
Mpe nakobimisa bana na Yakobo  mpe bazwi-ya-libula ya bangomba  na ngai na Yuda; mpe bato oyo naponi bakozwa yango,  mpe basaleli na ngai bakofanda kuna. ## .
Mpe Sharone  ekokóma mpenza esika bampate ekolya matiti  mpe lobwaku ya patatalu ya Akore  ekokóma esika bangɔmbɛ mpe bato na ngai oyo bakoluka ngai bakopema. ## .
“Kasi bino bozali baoyo bazali kotika Yehova,  baoyo bazali kobosana ngomba mosantu na ngai,  baoyo bazali kotyela nzambe ya Makila Malamu  biloko na mesa mpe baoyo bazali kotondisela nzambe ya Makambo Nyonso Etángamá  vinyo oyo esangisami. ## .
Mpe nakokaba bino na mopanga,  mpe bino nyonso bokogumbama mpo bóbomama;  mpamba te nabengaki,  kasi boyanolaki te; nalobaki, kasi boyokaki te;  mpe bozalaki se kosala oyo ezali mabe na miso na ngai,  mpe boponaki likambo oyo nasepelaka na yango ata moke te.” ## .
Na yango talá oyo Yehova Nkolo Mokonzi-Oyo-Aleki-Nyonso alobi: “Talá! Basaleli na ngai bakolya,  kasi bino bokozala na nzala.  Talá! Basaleli na ngai bakomɛla,  kasi bino bokozala na mposa ya mai.  Talá! Basaleli na ngai bakosepela,  kasi bino bokozala na nsɔni. ## .
Talá! Basaleli na ngai bakoganga na esengo na ndenge bakoyoka malamu na motema,  kasi bino bokoganga mpo na mpasi na motema mpe bokoganga na kolela mpo elimo elɛmbi. ## .
Mpe ya solo bokotya nkombo na bino mpo ezala ndai ya bato oyo naponi, mpe ya solo Yehova Nkolo Mokonzi-Oyo-Aleki-Nyonso akoboma bino mokomoko,  kasi akobenga basaleli na ye na nkombo mosusu; ## .
bongo moto nyonso oyo akomizwela lipamboli na mabele akomizwela lipamboli na nkombo ya Nzambe ya kondima,  mpe moto nyonso oyo akolapa ndai na mabele akolapa ndai na nkombo ya Nzambe ya kondima;  mpo bakobosana mpenza bampasi ya kala mpe mpo ekobombama mpenza mpe ekomonana te na miso na ngai. ## .
“Mpo talá nazali kozalisa likoló ya sika  mpe mabele ya sika;  mpe makambo ya kala ekokanisama lisusu te,  mpe ekoya na motema te. ## .
Kasi bósepela,  mpe bózala na esengo libela mpo na oyo nazali kozalisa.  Mpo talá nazali kozalisa Yerusaleme mpo ezala eloko oyo ezali kopesa esengo mpe bato na ye mpo bázala eloko oyo ezali kosepelisa. ## .
Mpe nakozala na esengo mpo na Yerusaleme mpe nakosepela na bato na ngai;  mpe makɛlɛlɛ ya kolela ekoyokana lisusu te epai na ye to makɛlɛlɛ ya komilelalela.” ## .
“Na esika oyo, ekozala lisusu te na mwana oyo azali komɛla mabɛlɛ oyo akoumela kaka mikolo moke,  to mobange oyo akokokisa mikolo na ye te;  mpo moto akokufa azali naino elenge mobali atako akómi na mbula nkama moko (100); bongo mosumuki, atako akómi na mbula nkama moko, bakolakela ye mabe. ## .
Mpe ya solo, bakotonga bandako mpe bakofanda kuna;  mpe ya solo, bakolona bilanga ya vinyo mpe bakolya mbuma na yango. ## .
Bakotonga mpo moto mosusu afandaka kuna te; bakolona mpo moto mosusu alya te. Mpo mikolo ya bato na ngai ekozala lokola mikolo ya nzete;  mpe bato oyo naponi bakozwa mpenza litomba na mosala ya mabɔkɔ na bango. ## .
Bakoboma nzoto mpamba te,  mpe bakobota mpo na kotungisama te;  mpo bazali bana oyo bazali lisangá ya bato oyo Yehova apamboli,  bango ná bakitani na bango. ## .
Mpe ekosalema mpenza boye: liboso ete bábelela, ngai nakoyanola;  ntango bazali naino koloba, ngai nakoyoka. ## .
“Mbwa ya zamba  mpe mwana-mpate bakolya esika moko,  mpe nkɔsi akolya matiti ya kokauka lokola ngɔmbɛ;  kasi nyoka, bilei na ye ekozala putulu.  Bakosala mabe te  mpe bakobebisa eloko moko te na ngomba na ngai mosantu mobimba,”  Yehova alobi bongo. ## .
