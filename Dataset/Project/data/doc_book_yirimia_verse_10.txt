Bóyoka liloba oyo Yehova alobi mpo na bino, Ee ndako ya Yisraele. ## .
Talá oyo Yehova alobi: “Bóyekola nzela ya bikólo mosusu ata moke te,  mpe bózala na nsɔmɔ te mpo na bilembo ya likoló, mpamba te bato ya bikólo bazali na nsɔmɔ mpo na yango. ## .
Mimeseno ya bikólo  ezali kaka mopɛpɛ, mpo ezali kaka nzete  ya mpamba oyo moto akati na zamba, eloko esalemi na mabɔkɔ ya moto oyo ayebi malamu misala ya mabɔkɔ na likwangola ya mokuse. ## .
Moto akómisaka yango kitoko na palata mpe na wolo.  Bakangaka yango makasi na bansɛtɛ mpe na bamarto, mpo ata moko te eningana. ## .
Ezali lokola dɔngɔlɔmiso ya elanga ya kɔkɔmbrɛ, mpe ekoki koloba te.  Bazali komema yango mpenza, mpo ekoki kotambola ata moke te.  Bóbanga yango te, ekoki kosala likambo ata moko te oyo ezali komema mpasi mpe, lisusu, ekoki kosala likambo moko te ya malamu.” ## .
Ee Yehova, moko te azali lokola yo.  Ozali monene, mpe nkombo na yo ezali monene kati na nguya. ## .
Nani akobanga yo te,  Ee Mokonzi ya bikólo,  mpo yango ebongi na yo; mpamba te na bato nyonso ya bwanya na bikólo mpe na makonzi na bango nyonso, moko oyo akokani na yo ata moke azali te. ## .
Mpe bazangi mayele, bazali mpe bazoba.  Nzete ezali kaka kolendisa makambo ya mpamba. ## .
Bazali komema longwa na Tarasisi  palata oyo babɛtibɛti kino ekómi bitando ya papala, mpe wolo longwa na Ufaze,  mosala ya moto oyo ayebi malamu misala ya mabɔkɔ mpe esalemi na mabɔkɔ ya mosali bibende; bilamba na bango ezali nsinga ya bulé mpe lɛnɛ oyo epakolami langi ya mwa motane-bulé. Yango nyonso ezali mosala ya bato oyo bayebi mosala malamu. ## .
Kasi Yehova azali Nzambe na bosolo.  Azali Nzambe ya bomoi  mpe Mokonzi mpo na ntango oyo etyami ndelo te.  Mpo na nkanda na ye mabele ekoningana,  mpe bato ya bikólo bakokoka te makaneli na ye. ## .
Talá oyo bokoloba na bango: “Banzambe  oyo basalaki likoló mpe mabele te, bango nde bakolongolama na mabele  mpe na nse ya lola oyo.” ## .
Ye azali Mokeli ya mabele na nzela ya nguya na ye,  Ye oyo atɛlɛmisaki mabele oyo ebotaka na nzela ya bwanya na ye,  mpe Ye oyo atandaki likoló na nzela ya mayele na ye. ## .
Soki abimisi mongongo na ye, makɛlɛlɛ ya mai ezali koyokana na likoló,  mpe azali komatisa mbɔngi ya mai uta na ndelo ya nsuka ya mabele.  Asalá baporte ya mai mpo na mbula,  mpe abimisaka mopɛpɛ longwa na bandako na ye ya kobomba biloko. ## .
Moto nyonso amitambwisi na bozoba mpenza kino emonani ete azangi boyebi.  Mosali bibende nyonso akoyoka nsɔni mpo na ekeko oyo eyemami;  mpo ekeko na ye ya ebende oyo enyangwisami ezali lokuta,  mpe elimo ezali kati na yango te. ## .
Yango ezali mpamba, mosala ya kosɛka.  Na ntango oyo bakotyela yango likebi ekobebisama. ## .
Likabo ya Yakobo  ezali te lokola biloko wana, mpo ye azali Mosali ya eloko nyonso,  mpe Yisraele ezali lingenda ya libula na ye.  Yehova ya mampinga nde nkombo na ye. ## .
Lɔkɔtá na mabele bisaka na yo,  Ee yo mwasi oyo ofandi na kati ya mitungisi. ## .
Mpo talá oyo Yehova alobi: “Talá na mbala oyo nazali kobwaka bato oyo bafandi na mabele ndenge babwakaka libanga na bilingongo,  mpe nakoyokisa bango mpasi mpo báyeba.” ## .
Mawa na ngai mpo na kobukana oyo nabukani!  Mpota na ngai ekómi mpasi mingi. Mpe ngai moko nalobi: “Ya solo mpenza oyo ezali maladi na ngai, mpe nakoyikela yango mpiko. ## .
Hema na ngai epunzami, mpe bansinga ya hema na ngai nyonso ekatani na biteni mibale.  Bana na ngai babimi epai na ngai, mpe bazali lisusu te.  Moto azali te mpo na kotanda lisusu hema na ngai to kotombola bilamba ya hema na ngai. ## .
Mpo babateli ya mpate bamitambwisi na bozoba mpenza,  mpe baluki Yehova te.  Yango wana basali makambo kozanga mayele ya kososola, mpe banyama nyonso oyo bazalaki koleisa epalangani.” ## .
Yoká! Nsango! Talá eyei, mpe kotutatuta monene oyo euti na mokili ya nɔrdi,  mpo na kokómisa bingumba ya Yuda esika oyo etikali mpamba, efandelo ya bambulú. ## .
Ee Yehova, nayebi malamu ete nzela ya moto ya mabele ezali ya ye te. Ezali te likambo ya moto oyo azali kotambola ete atambwisa lokolo na ye. ## .
Ee Yehova, sembolá ngai, kasi na bosembo;  na nkanda na yo te,  noki oboma ngai. ## .
Sopelá bikólo oyo eyebi yo te  nkɛlɛ na yo,  mpe mabota oyo ebeleli nkombo na yo te.  Mpo balei Yakobo.  Ɛɛ, balei ye mpenza, bazali kaka kosilisa ye;  mpe batiki esika na ye ya kofanda mpamba. ## .
