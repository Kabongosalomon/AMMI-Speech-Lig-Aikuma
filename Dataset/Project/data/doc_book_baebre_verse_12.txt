Yango wana, lokola tozali na lipata monene boye ya batatoli  oyo ezingi biso, tólongola mpe kilo nyonso  ná lisumu oyo ezali kokanga biso kozanga mpasi,  mpe tóyika mpiko  ntango tozali kopota mbangu na momekano  oyo etyami liboso na biso, ## .
awa tozali kotala na likebi mpenza Kapita  mpe Mokokisi ya kondima na biso,  Yesu. Mpo na esengo oyo etyamaki liboso na ye ayikelaki nzete ya mpasi mpiko,  atyolaki nsɔni, mpe afandi na lobɔkɔ ya mobali ya kiti ya bokonzi ya Nzambe. ## .
Ɛɛ, bótya likebi mpenza epai ya moto oyo ayiki mpiko na maloba ya botɛmɛli  motindo wana ya basumuki oyo bazali kotɛmɛla matomba na bango moko, mpo bósila makasi te mpe milimo na bino elɛmba te. ## .
Na etumba oyo bozali kobunda na lisumu yango, bobundi naino te tii na makila, ## .
kasi bobosani mpenza elendiseli oyo ezali kolobela bino lokola bana  ete: “Mwana na ngai, kotyola disiplini ya Yehova te, mpe kolɛmba nzoto te ntango asemboli yo; ## .
mpo Yehova apesaka disiplini na moto oyo ye alingaka; ya solo, abɛtaka fimbo moto nyonso oyo ye azali kozwa lokola mwana.” ## .
Bozali koyika mpiko nde mpo na disiplini.  Nzambe azali kosalela bino makambo lokola bana.  Mpo mwana nini oyo tata apesaka disiplini te? ## .
Kasi soki bozangi disiplini oyo bato nyonso bazwaka, bozali mpenza bana ya makango,  kasi bana ya ndako te. ## .
Lisusu, batata na biso bazali bato lokola biso oyo bazalaki kopesa biso disiplini,  mpe tozalaki komemya bango. Bongo Tata ya bomoi na biso ya elimo, tokomikitisa liboso na ye te koleka mpe tokozala na bomoi? ## .
Mpo bango bazalaki kopesa biso disiplini mpo na mwa mikolo moke ndenge bango bazalaki komona malamu,  kasi ye azali kosala bongo mpo na bolamu na biso mpo biso tózala basantu lokola ye. ## .
Ya solo, disiplini moko te ezalaka likambo ya esengo na ntango oyo bapesi yango, kasi ezalaka nde mawa;  nzokande na nsima, ebotelaka baoyo bateyami na yango mbuma ya kimya,  elingi koloba, boyengebene. ## .
Yango wana bólendisa mabɔkɔ oyo elɛmbilɛmbi  mpe mabɔlɔngɔ oyo ezali na makasi te, ## .
mpe bókoba kosembola banzela ya makolo na bino,  mpo eteni oyo elɛmbi elongwa te na litonga, kasi ebika nde kobika. ## .
Bólanda kozala na kimya na bato nyonso,  mpe bólanda kosantisama  oyo, soki ezali te, moto ata moko akomona Nkolo te, ## .
bókeba mpenza mpo moto moko azanga boboto monene ya Nzambe te;  mpo mosisa moko te ya ngɛngɛ  ebota mpe ekɔtisa mobulu mpe ekómisa bato mingi mbindo te; ## .
mpo moto ya pite azala te to moto oyo amemyaka makambo mosantu te, lokola Esau,  oyo akabaki lotomo na ye ya mwana ya liboso mpo na mwa elubu moko kaka. ## .
Mpo boyebi ete na nsima lisusu, ntango alingaki azwa libula ya lipamboli  baboyaki ye,  mpo, atako alukaki na mpisoli mpenza kobongola makanisi ya tata na ye,  alongaki te. ## .
Mpo bopusani te penepene na eloko oyo bokoki kosimba  mpe oyo epeli mɔtɔ,  mpe oyo ezali na lipata ya molili mpe na molili tuu mpe na mopɛpɛ makasi, ## .
mpe oyo ezali na koyulama ya kelelo  mpe na mongongo ya maloba;  ntango bato bayokaki mongongo yango, babondelaki ete bábakisela bango liloba mosusu te. ## .
Mpo etinda oyo ezalaki mpasi mpo na bango: “Mpe soki nyama moko etuti ngomba oyo, esengeli kobamba nyama yango mabanga.” ## .
Lisusu, emonaneli yango ezalaki nsɔmɔ mpenza yango wana Moize alobaki ete: “Nazali kobanga mpe kolɛnga.” ## .
Kasi bopusani nde penepene na Ngomba Siona  mpe na engumba  ya Nzambe ya bomoi, Yerusaleme ya likoló,  mpe na bamiriade ya baanzelu, ## .
na liyangani monene,  mpe na lisangá ya bana ya liboso  oyo bakomamá nkombo  na likoló, mpe na Nzambe Mosambisi ya bato nyonso,  mpe na bomoi ya elimo  ya bayengebene oyo bakómi bato ya kokoka, ## .
mpe na Yesu moyokanisi  ya kondimana ya sika,  mpe na makila ya komwangisa,  oyo ezali koloba malamu koleka makila ya Abele. ## .
Bókeba ete bóboya te koyoka moto oyo azali koloba.  Mpo soki babikaki te mpo baboyaki koyoka moto oyo azalaki kopesa likebisi ya Nzambe na mabele,  biso mpe tokobika ata moke te soki topesi mokɔngɔ na moto oyo azali koloba uta na likoló. ## .
Na ntango yango mongongo na ye eningisaki mabele makasi,  kasi sikoyo apesi elaka, alobi: “Etikali mbala moko lisusu oyo nakoningisa kaka mabele te kasi mpe likoló.” ## .
Nzokande maloba oyo ete “Etikali mbala moko lisusu” ezali kolakisa kolongolama ya biloko oyo ezali koningana makasi lokola biloko oyo esalemá,  mpo biloko oyo ezali koningana te etikala. ## .
Yango wana, lokola tosengeli kozwa bokonzi moko oyo ekoki koningana te,  tókoba kozwa boboto monene, oyo na nzela na yango tokoki kosalela Nzambe mosala mosantu na ndenge endimami ná kobanga Nzambe ná nsɔmɔ. ## .
Mpo Nzambe na biso azali mpe mɔtɔ oyo ezikisaka. ## .
