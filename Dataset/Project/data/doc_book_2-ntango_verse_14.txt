Nsukansuka, Abiya alalaki esika moko na bankɔkɔ na ye,  mpe bakundaki ye na Sité ya Davidi;  mpe mwana na ye Asa  abandaki koyangela na esika na ye. Na mikolo na ye, mokili ekómaki na kimya  mbula zomi. ## .
Mpe Asa asalaki oyo ezali malamu mpe sembo na miso ya Yehova Nzambe na ye. ## .
Bongo alongolaki bitumbelo ya bapaya  mpe bisika oyo etombwaná,  abukaki makonzí ya losambo  mpe akataki banzete ya losambo. ## .
Lisusu, alobaki na Yuda báluka  Yehova Nzambe ya bankɔkɔ na bango mpe bátosa mobeko  mpe mitindo. ## .
Bongo alongolaki na bingumba nyonso ya Yuda bisika oyo etombwaná mpe bitumbelo ya mpaka ya malasi;  mpe bokonzi ezalaki kaka na kimya  na boyangeli na ye. ## .
Mpe akobaki kotonga bingumba oyo ebatelami makasi na Yuda,  mpo mokili ekómaki na kimya; mpe etumba ata moko te ebimelaki ye na bambula wana, mpo Yehova apesaki ye bopemi. ## .
Bongo alobaki na Yuda boye: “Tótonga bingumba oyo mpe tózinga yango na bifelo  ná manɔ́ngi,  baporte ya bizipeli mibale ná bikangiseli.  Mokili ezali naino na mabɔkɔ na biso, mpo toluki Yehova Nzambe na biso.  Toluki, mpe apesi biso bopemi epai na epai.”  Mpe bazalaki kotonga mpe kolonga. ## .
Mpe Asa akómaki na limpinga ya basoda oyo bazalaki komema nguba ya monene  mpe likɔnga:  bato nkóto nkama misato (300 000) na Yuda.  Mpe na Benyamina: baoyo bazalaki komema nguba ya moke mpe kogumba litimbo  bazalaki nkóto nkama mibale na ntuku mwambe (280 000).  Baoyo wana nyonso bazalaki bilombe, mibali ya nguya. ## .
Na nsima, Zera moto ya Etiopi  abimaki kobunda na bango na limpinga ya basoda oyo ezalaki na bato milio moko (1 000 000)  mpe makalo nkama misato (300), mpe ayaki kino na Maresha. ## .
Bongo Asa abimaki kobunda na ye mpe asalaki bituluku ya etumba na lobwaku ya Zefata na Maresha. ## .
Mpe Asa abandaki kobelela Yehova Nzambe na ye  mpe koloba boye: “Ee Yehova, ezala bato bazali mingi, ezala bazali na makasi te, yo osalisaka kaka.  Salisá biso, Ee Yehova, Nzambe na biso, mpo totyeli yo motema,  mpe toyei kobunda na ebele ya bato oyo na nkombo na yo.  Ee Yehova, yo ozali Nzambe na biso.  Moto—mowei mpamba—azala na makasi te ya kobunda na yo.” ## .
Na yango, Yehova alongaki  bato ya Etiopi liboso ya Asa mpe liboso ya Yuda, mpe bato ya Etiopi bakimaki. ## .
Mpe Asa ná bato oyo bazalaki na ye bakobaki kolanda bango kino na Gerare,  mpe bato ya Etiopi bazalaki se kokwea kino moto ya bomoi azalaki lisusu te na kati na bango; mpo babukanaki liboso ya Yehova  mpe liboso ya kaa na ye.  Nsima na yango, bamemaki ebele ya biloko oyo bapunzaki. ## .
Lisusu, babɛtaki bingumba nyonso ya zingazinga na Gerare, mpo nsɔmɔ  ya Yehova ekwelaki bango, mpe bakobaki kopunza bingumba nyonso, mpo biloko ya kopunza ezalaki mingi kati na yango. ## .
Mpe babebisaki ata bahema  ya bibwɛlɛ, bongo bakangaki  bitonga ebele mpe bakamela;  nsima na yango, bazongaki na Yerusaleme. ## .
