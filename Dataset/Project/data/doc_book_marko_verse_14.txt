Nzokande, etikalaki mikolo mibale elekeli  mpe fɛti  ya bagato ezangá levire ekoka.  Mpe banganga-nzambe bakonzi mpe bakomeli bazalaki koluka ndenge ya kokanga ye na mayele mabe mpe koboma ye; ## .
mpo mbala na mbala bazalaki koloba ete: “Na fɛti te; ntango mosusu bato bakobimisa yikiyiki.” ## .
Mpe ntango azalaki na Betania na ndako ya Simo moto ya maba,  wana afandaki mpo na kolya, mwasi moko ayaki na molangi* ya mafuta ya nsolo kitoko, narda ya solosolo, ya ntalo mingi. Nsima ya kobuka molangi yango, abandaki kosopela ye yango na motó. ## .
Kasi ezalaki na bamosusu oyo bazalaki kolobana bango na bango na nkanda ete: “Mpo na nini kobebisa mafuta oyo ya nsolo kitoko boye? ## .
Mpo mafuta oyo ya nsolo kitoko bakokaki kotɛka yango denari koleka nkama misato (300) mpe kopesa yango babola!” Mpe bayokelaki ye nkanda makasi. ## .
Kasi Yesu alobaki ete: “Bótika ye. Mpo na nini bolingi kotungisa ye? Asaleli ngai likambo moko ya malamu. ## .
Mpo bozali na babola ntango nyonso,  mpe na ntango nyonso oyo bolingi bokoki kosalela bango malamu, kasi ngai bozali na ngai ntango nyonso te. ## .
Asali oyo ekoki na ye; atye libelalibela mafuta ya nsolo kitoko na nzoto na ngai mpo na kokundama na ngai. ## .
Ya solo mpenza nalobi na bino ete: Epai nyonso bakosakola nsango malamu na mokili mobimba,  bakolobela mpe likambo mwasi oyo asali mpo na kokanisa ye.” ## .
Mpe Yudasi Mokeriota, moko ya bantoma zomi na mibale, akendaki epai ya ba-nganga-nzambe bakonzi mpo na kotɛka ye epai na bango. ## .
Ntango bayokaki yango, basepelaki mpe balakaki kopesa ye shekele ya palata.  Bongo abandaki koluka libaku moko oyo ebongi mpo na kotɛka ye. ## .
Nzokande na mokolo ya liboso ya bagato ezangi levire,  ntango bapesaka mbeka ya elekeli na ndenge ya momeseno, bayekoli na ye  balobaki na ye ete: “Epai wapi olingi tókende kobongisela yo esika ya kolya elekeli?” ## .
Na yango atindaki mibale na kati ya bayekoli na ye mpe alobaki na bango ete: “Bókende na engumba, mpe moto moko oyo amemi mbɛki ya mai akokutana na bino.  Bólanda ye, ## .
mpe esika nyonso akokɔta, bóloba na nkolo-ndako ete: ‘Moteyi alobi: “Wapi ndako ya koyamba bapaya epai nakoki kolya elekeli  elongo na bayekoli na ngai?”’ ## .
Mpe akolakisa bino shambrɛ moko monene ya likoló, oyo ezali na biloko nyonso mpe elɛngɛlami malamu; mpe kuna bóbongisela biso.” ## .
Bongo bayekoli babimaki, mpe bakɔtaki na engumba mpe bakutaki makambo kaka ndenge alobaki na bango; mpe babongisaki elekeli. ## .
Nsima wana mpokwa ekómaki, ayaki elongo na bantoma zomi na mibale. ## .
Mpe ntango bafandaki na mesa bazali kolya, Yesu alobaki ete: “Ya solo mpenza nalobi na bino ete: Moko na bino, oyo azali kolya  elongo na ngai, akotɛka ngai.” ## .
Babandaki koyoka mawa mpe koloba na ye moko na moko ete: “Ezali ngai te, boye te?” ## .
Alobaki na bango ete: “Ezali moko ya bantoma zomi na mibale, oyo azali kokɔtisa lobɔkɔ elongo na ngai na kati ya saani moko. ## .
Ya solo, Mwana ya moto azali kokende, ndenge ekomamá mpo na ye, kasi mawa na moto oyo azali kotɛka Mwana ya moto! Elingaki kozala malamu koleka soki moto yango abotamaka te.” ## .
Mpe ntango bazalaki kokoba kolya, akamataki limpa, abondelaki, abukaki yango mpe apesaki bango yango, mpe alobaki ete: “Bókamata yango, oyo elakisi nzoto na ngai.” ## .
Mpe akamataki kɔpɔ, apesaki matɔndi mpe apesaki bango yango, mpe bango nyonso bamɛlaki yango. ## .
Mpe alobaki na bango ete: “Oyo elakisi ‘makila  ya kondimana’  na ngai, oyo ekosopama  mpo na bato mingi. ## .
Ya solo mpenza nalobi na bino ete: Nakomɛla lisusu eloko oyo euti na nzete ya vinyo te tii mokolo oyo nakomɛla yango ya sika na kati ya bokonzi ya Nzambe.” ## .
Na nsuka, nsima ya koyemba nzembo ya masanzoli,  babimaki bakei na Ngomba ya Olive. ## .
Mpe Yesu alobaki na bango ete: “Bino nyonso bokobɛta libaku, mpamba te ekomamá ete: ‘Nakobɛta mobateli ya mpate,  mpe bampate ekopanzana.’ ## .
Kasi nsima ya kolamuka na ngai uta na bakufi, nakokende na Galile liboso na bino.” ## .
Kasi Petro alobaki na ye ete: “Ata soki bamosusu nyonso babɛti libaku, kasi ngai te.” ## .
Na yango Yesu alobaki na ye ete: “Ya solo mpenza nalobi na yo ete: Lelo, ɛɛ, na butu oyo, liboso ete nsoso elela mbala mibale, okowangana ngai mbala misato.” ## .
Kasi abandaki lisusu koloba mingi ete: “Soki esengeli nakufa na yo, nakowangana yo soki moke te.” Bamosusu nyonso mpe babandaki koloba kaka bongo. ## .
Bongo bakómaki na esika moko nkombo na yango Getesemane, mpe alobaki na bayekoli na ye ete: “Bófanda awa ntango nazali kobondela.” ## .
Mpe akamataki Petro ná Yakobo ná Yoane  elongo na ye, mpe abandaki kobulungana mpe kotungisama makasi. ## .
Mpe alobaki na bango ete: “Molimo na ngai eyoki mawa makasi,  ɛɛ tii na liwa. Bótikala awa mpe bósɛnzɛla.” ## .
Mpe apusanaki mwa moke liboso, akweaki na mabele mpe abandaki kobondela ete, soki likoki ezali, ngonga wana eleka mosika na ye. ## .
Mpe alobaki lisusu ete: “Aba, Tata,  makambo nyonso ekoki kosalema epai na yo; longolelá ngai kɔpɔ oyo. Nzokande, ezala te oyo ngai nalingi, kasi oyo yo olingi.” ## .
Mpe ayaki mpe akutaki bango balali mpɔngi, mpe alobaki na Petro ete: “Simo, ozali kolala mpɔngi? Ozwi makasi ya kosɛnzɛla ata ngonga moko te? ## .
Bósɛnzɛlaka mpe bóbondelaka,  mpo bókwea na komekama te. Ya solo, elimo ezali na molende, kasi nzoto ezali na bolɛmbu.” ## .
Mpe akendaki lisusu mpe abondelaki, azalaki koloba kaka maloba oyo wana. ## .
Mpe ayaki lisusu mpe akutaki bango balali mpɔngi, mpo miso na bango ezalaki kilo, bongo bayebaki eyano ya kopesa ye te. ## .
Mpe ayaki mbala ya misato mpe alobaki na bango ete: “Mpo na nini bozali kolala mpɔngi mpe kopema na ntango ya boye? Ekoki! Ngonga ekoki!  Talá! Mwana ya moto atɛkami na mabɔkɔ ya basumuki. ## .
Bótɛlɛma, tókende.  Talá! Motɛki na ngai akómi pene.” ## .
Mpe na mbala moko, ntango azalaki naino koloba, Yudasi, moko ya bantoma zomi na mibale ayaki elongo na ebele ya bato oyo basimbi mipanga ná mangenda, bauti epai ya banganga-nzambe bakonzi mpe bakomeli mpe mikóló. ## .
Nzokande motɛki na ye apesaki bango elembo oyo bayokanaki na yango, alobi: “Moto oyo nakopwɛpwa, ezali ye; bókanga ye mpe bókɛngɛla ye malamumalamu na nzela.” ## .
Mpe akendaki mbala moko mpe apusanaki epai na ye mpe alobaki ete: “Rabi!” mpe apwɛpwaki  ye na boboto mpenza. ## .
Bongo batyaki ye mabɔkɔ mpe bakangaki ye. ## .
Nzokande, moko ya baoyo batɛlɛmaki wana abimisaki mopanga na ye mpe abɛtaki moombo ya nganga-nzambe monene mpe akataki ye litoi. ## .
Kasi Yesu azongiselaki bango ete: “Bobimi na mipanga mpe na mangenda mpo na kokanga ngai lokola nde boyeli moyibi moko boye? ## .
Mokolo na mokolo nazalaki elongo na bino na tempelo mpo na koteya,  kasi bokangaki ngai te. Nzokande, ezali mpo Makomami  ekokisama.” ## .
Mpe bango nyonso basundolaki  ye mpe bakimaki. ## .
Kasi elenge mobali moko oyo alataki kaka elamba ya lini ya kitoko na nzoto abandaki kolanda ye penepene; mpe balukaki kokanga ye, ## .
kasi atikaki elamba na ye ya lini mpe akimaki bolumbu. ## .
Bamemaki Yesu sikoyo epai ya nganga-nzambe monene, mpe banganga-nzambe bakonzi nyonso mpe mikóló mpe bakomeli bayanganaki. ## .
Kasi Petro, na mwa mosika, alandaki ye  tii na kati ya lopango ya nganga-nzambe monene; mpe afandaki esika moko na bato ya misala ya ndako mpe azalaki koyɔta mɔtɔ oyo ezalaki kongɛngisa. ## .
Na ntango yango banganga-nzambe bakonzi mpe Sanedrina mobimba bazalaki koluka litatoli oyo ekokweisa Yesu mpo báboma ye,  kasi bazalaki kozwa ata moko te. ## .
Ya solo, mingi bazalaki kopesa litatoli ya lokuta mpo na kokweisa ye,  kasi matatoli na bango ezalaki koyokana te. ## .
Bamosusu mpe bazalaki kotɛlɛma mpe kopesa litatoli ya lokuta mpo na kokweisa ye, balobi: ## .
“Toyokaki ye azali koloba ete: ‘Nakobuka tempelo oyo, esalemá na mabɔkɔ mpe na mikolo misato nakotonga mosusu esalemá na mabɔkɔ te.’” ## .
Kasi ata na likambo yango litatoli na bango ezalaki koyokana te. ## .
Nsukansuka nganga-nzambe monene atɛlɛmaki na katikati na bango mpe atunaki Yesu ete: “Ozali kozongisa ata eloko te? Likambo nini bato oyo bazali kofunda yo na yango?” ## .
Kasi afandaki kaka nyɛɛ mpe apesaki ata eyano te.  Nganga-nzambe monene abandaki lisusu kotuna ye mpe alobaki na ye ete: “Yo nde Kristo Mwana ya Oyo apambwamá?” ## .
Bongo Yesu alobaki ete: “Ezali ngai; mpe bokomona Mwana ya moto  afandi na lobɔkɔ ya mobali  ya Mozwi-ya-Nguya-Nyonso mpe azali koya na mapata ya likoló.” ## .
Na yango, nganga-nzambe monene apasolaki bilamba  na ye ya kati mpe alobaki ete: “Ntina nini tóluka lisusu batatoli? ## .
Boyoki ndenge afingi Nzambe.  Bomoni boni?” Bango nyonso bakweisaki ye ete abongi na liwa. ## .
Mpe bamosusu babandaki kobwakela ye nsoi  mpe kozipa ye elongi mobimba mpe kobɛta ye makofi mpe koloba na ye ete: “Sakolá!” Mpe, nsima ya kobɛta ye bambata na elongi, bapolisi bakamataki ye. ## .
Nzokande wana Petro azalaki na nse na kati ya lopango, moko ya bana basi ya misala ya nganga-nzambe monene ayaki, ## .
mpe, ntango amonaki Petro azali koyɔta mɔtɔ, atalaki ye na elongi mpe alobaki ete: “Yo mpe, ozalaki na Monazarete wana, Yesu oyo.” ## .
Kasi awanganaki yango, alobi: “Nayebi ye te mpe nazali kokanga ntina ya makambo ozali koloba te,” mpe abimaki, akei na esika ya kokɔta na lopango. ## .
Kuna mwana mwasi wana ya mosala, ntango amonaki ye, abandaki lisusu koloba na baoyo batɛlɛmaki wana ete: “Oyo azali moko na bango.” ## .
Awanganaki lisusu. Mpe nsima ya mwa ntango moke lisusu baoyo bazalaki kotɛlɛma wana babandaki koloba na Petro ete: “Ya solo, yo ozali moko na bango, kutu, ozali Mogalile.” ## .
Kasi abandaki komilakela mabe mpe kolapa ndai  ete: “Nayebi moto oyo bino bozali kolobela te.” ## .
Mpe na mbala moko nsoso elelaki mpo na mbala ya mibale;  mpe Petro akanisaki lisusu liloba oyo Yesu alobaki na ye ete: “Liboso nsoso elela mbala mibale, okowangana ngai mbala misato.”  Mpe alɛmbaki nzoto mpe abandaki kolela. ## .
