Bongo Sarai, mwasi ya Abrama, abotelaki ye bana te;  kasi azalaki na mosaleli moko ya mwasi Moezipito mpe nkombo na ye Agare. ## .
Na yango, Sarai alobaki na Abrama ete: “Nabondeli yo, yoká ngai! Yehova akangá ngai libumu nabota bana te.  Nabondeli yo, sangisá nzoto na mosaleli na ngai. Mbala mosusu nakozwa bana na nzela na ye.”  Bongo Abrama ayokaki mongongo ya Sarai. ## .
Bongo na nsuka ya mbula zomi oyo Abrama afandaki na mokili ya Kanana, Sarai, mwasi ya Abrama, akamataki Agare, mosaleli na ye Moezipito, mpe apesaki ye na Abrama, mobali na ye, mpo azala mwasi na ye. ## .
Na yango asangisaki nzoto na Agare, mpe azwaki zemi. Ntango Agare ayebaki ete azwi zemi, nkolo na ye ya mwasi akómaki eloko ya kotyola na miso na ye. ## .
Na yango, Sarai alobaki na Abrama ete: “Mabe oyo bazali kosalela ngai ezala likoló na yo. Ngai nde moto napesaki mosaleli na ngai azala na ntolo na yo, mpe lokola ayebi ete azwi zemi, ngai nakómi eloko ya kotyola na miso na ye. Tiká Yehova akata likambo kati na ngai ná yo.” ## .
Na bongo Abrama alobaki na Sarai ete:  “Mosaleli na yo azali na mabɔkɔ na yo. Salá ye ndenge olingi.”  Bongo Sarai asambwisaki ye mpe Agare akimaki mosika na ye. ## .
Na nsima, anzelu ya Yehova  akutaki ye pene na liziba ya mai na esobe, pene na liziba oyo ezali na nzela ya Shure. ## .
Mpe abandaki koloba ete: “Agare, mosaleli ya Sarai, outi wapi boye mpe ozali kokende wapi?” Na yango, alobaki ete: “Ɛɛ, nazali kokima Sarai nkolo na ngai.” ## .
Mpe anzelu ya Yehova alobaki lisusu na ye ete: “Zongá epai ya nkolo na yo mpe omikitisa na lobɔkɔ na ye.” ## .
Bongo anzelu ya Yehova alobaki na ye ete: “Nakokómisa momboto na yo mingi mpenza,  bongo ekokoka kotángama te mpo eleki ebele.” ## .
Lisusu, anzelu ya Yehova abakiselaki ye ete: “Talá ozali na zemi, mpe okobota mwana mobali mpe okopesa ye nkombo Yishimaele;  mpo Yehova ayoki mpasi na yo. ## .
Ye, akokóma moto moko boye lokola zɛbrɛ. Lobɔkɔ na ye ekotɛmɛla moto nyonso, mpe lobɔkɔ ya moto nyonso ekotɛmɛla ye;  mpe akotya hema na ye etalana na bandeko na ye nyonso.” ## .
Bongo abandaki kobelela nkombo ya Yehova, oyo azalaki kosolola na ye ete: “Yo ozali Nzambe oyo amonaka,”  mpo alobaki ete: “Awa namoni mpenza ye oyo azali komona ngai?” ## .
Yango wana libulu yango ya mai ebengamaki Beere-lahai-royi.  Talá yango ezali kati na Kadeshe mpe Berede. ## .
Nsima na yango, Agare abotelaki Abrama mwana mobali mpe Abrama apesaki mwana na ye ya mobali, oyo Hagare abotelaki ye, nkombo Yishimaele. ## .
Mpe, Ntango Agare abotelaki Abrama Yishimaele, Abrama azalaki na mbula ntuku mwambe na motoba (86). ## .
