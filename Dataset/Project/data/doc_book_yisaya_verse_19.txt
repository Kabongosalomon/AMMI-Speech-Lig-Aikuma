Liyebisi mpo na Ezipito:  Talá! Yehova amati likoló ya lipata oyo ezali kokende mbangu  mpe azali koya kokɔta na Ezipito. Mpe ya solo, banzambe ya mpambampamba ya Ezipito bakolɛnga liboso na ye,  mpe motema ya Ezipito ekonyangwa na katikati na yango. ## .
“Mpe nakotinda Baezipito bándongwana na Baezipito, mpe bakobunda mpenza moto na moto na ndeko na ye, mpe moto na moto na moninga na ye, engumba ná engumba, bokonzi ná bokonzi. ## .
Mpe elimo ya Ezipito ekobulungana mpenza na kati na yango,  mpe nakobulunganisa mokano na yango.  Mpe ya solo, bakoluka lisalisi epai ya banzambe ya mpambampamba  mpe epai ya balengoli, bato oyo basololaka na bilimo ná bato oyo basalaka mosala ya kosakola makambo oyo ekoya. ## .
Mpe nakokaba Ezipito na lobɔkɔ ya nkolo moko ya makambo makasi, mpe mokonzi oyo akoyangela bango akozala makasi,”  yango nde liloba ya Nkolo ya solo, Yehova ya mampinga. ## .
Mpe mai ekokauka mpenza na mbu, mpe ebale ekokauka makasi mpe ekozala na mai lisusu te. ## .
Mpe bibale ekolumba nsolo mabe; mpe banzela ya mai ya Nile ya Ezipito ekokita mpenza mpe ekokauka.  Lititi ya ebale  ná nkɛkɛlɛ ekopɔla mpenza. ## .
Bisika ya polele pene na Ebale Nile, na monɔkɔ ya Ebale Nile, mpe mabele nyonso oyo baloni mboto na Ebale Nile ekokauka.  Ya solo, bakobengana yango, mpe ekozala lisusu te. ## .
Mpe babomi-mbisi bakolela, mpe baoyo nyonso babwakaka bandɔbɔ na Ebale Nile bakozala mawamawa, mpe baoyo batandaka minyama na mai bakolɛmba mpenza. ## .
Mpe bato oyo basalaka mosala na lini oyo basanolá mpo ekóma nsingansinga  bakokóma mpenza na nsɔni; ná basali-bilamba ya mpɛmbɛ. ## .
Mpe bato na ye oyo basalaka mayemi na bilamba  bakotutama, basali nyonso oyo bazwaka lifuti bakoyoka mawa na molimo. ## .
Bankumu ya Zoane  bazali mpenza bazoba. Mpo na oyo etali bato ya bwanya kati na bapesi-toli ya Farao, toli na bango ezali eloko moko oyo ezangi mayele.  Ndenge nini bokoloba na Farao ete: “Nazali mwana ya bato ya bwanya, mwana ya bakonzi ya ntango ya kala”? ## .
Bongo bazali wapi—bato na yo ya bwanya —mpo báyebisa yo mpe mpo báyeba oyo Yehova ya mampinga akani mpo na Ezipito? ## .
Bankumu ya Zoane basali na bozoba,  bankumu ya Nofe  bakosami, bato minene  ya mabota na ye batindi Ezipito eyengayenga. ## .
Yehova ye moko akɔtisi ye elimo ya kolɛmba nzoto;  mpe batindi Ezipito eyengayenga na mosala na yango nyonso, ndenge moto oyo alangwe amibalolaka na biloko oyo asanzi. ## .
Mpe Ezipito ekozala na mosala moko te oyo motó to mokila, etape to nkɛkɛlɛ, ekoki kosala. ## .
Na mokolo yango, Ezipito ekokóma lokola basi, mpe ekolɛnga mpenza  mpe ekozala na nsɔmɔ mpo na koningisama ya lobɔkɔ oyo Yehova ya mampinga azali koningisela yango. ## .
Mpe mabele ya Yuda ekokóma mpenza eloko oyo ezali kopesa Ezipito kizunguzungu.  Moto nyonso oyo bazali kolobela ye yango azali koyoka nsɔmɔ mpo na mokano oyo Yehova ya mampinga akani mpo na ye. ## .
Na mokolo yango, na mokili ya Ezipito,  ekozala na bingumba mitano oyo ezali koloba monɔkɔ ya Kanana  mpe oyo ezali kolapela Yehova ya mampinga ndai.  Engumba moko ekobengama Engumba ya Kobuka. ## .
Na mokolo yango, etumbelo moko ekozala mpo na Yehova na katikati ya mokili ya Ezipito,  mpe likonzí moko mpo na Yehova pene na ndelo na yango. ## .
Mpe yango ekozala elembo mpe litatoli mpo na Yehova ya mampinga na mokili ya Ezipito;  mpo bakobelela Yehova mpo na banyokoli,  mpe akotindela bango mobikisi, ɛɛ, mobikisi moko monene, oyo akobikisa mpenza bango. ## .
Mpe Yehova akoyebana mpenza epai ya Baezipito;  mpe Baezipito bakoyeba mpenza Yehova na mokolo yango, mpe bakopesa mpenza mbeka mpe likabo  mpe bakosalela mpenza Yehova elako mpe bakokokisa yango. ## .
Mpe Yehova akobɛta mpenza Ezipito.  Akobɛta mpenza mpe akobikisa;  mpe bakozongela Yehova,  mpe akondima mpenza bábondela ye mpe akobikisa mpenza bango. ## .
Na mokolo yango, balabala moko monene  ekozala banda na Ezipito tii na Asiri, mpe Asiri akoya mpenza na Ezipito, mpe Ezipito na Asiri; mpe ya solo, bakokóma basaleli na ye, Ezipito ná Asiri. ## .
Na mokolo yango, Yisraele akozala moto ya misato elongo na Ezipito mpe elongo na Asiri,  elingi koloba lipamboli na katikati ya mabele, ## .
mpo Yehova ya mampinga akopambola yango  boye: “Ezipito, bato na ngai, mpe Asiri,  mosala ya mabɔkɔ na ngai, mpe Yisraele,  libula na ngai, bápambwama.” ## .
