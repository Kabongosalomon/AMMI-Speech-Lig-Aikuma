“Bóyoka ngai, bino baoyo bozali kolanda boyengebene,  bino baoyo bozali koluka komona Yehova.  Bótala libanga  epai bapapolaki bino, mpe lidusu ya libulu epai babimisaki bino. ## .
Bótala Abrahama  tata  na bino ná Sara  oyo nsukansuka abotaki bino na mpasi. Mpo Abrahama azalaki kaka ye moko ntango nabengaki ye,  mpe napambolaki ye mpe nakómisaki ye mingi. ## .
Mpo Yehova akobɔndisa mpenza Siona.  Ya solo, akobɔndisa bisika na ye nyonso oyo ebebisamá,  mpe akokómisa esobe na ye lokola Edene  mpe mokili patatalu na ye oyo ekauká lokola elanga ya Yehova.  Nsai monene mpe esengo ekomonana kuna, matɔndi mpe mongongo ya mondule. ## .
“Ee bino bato na ngai, bótyela ngai likebi; mpe bino etuluku ya bato ya ekólo na ngai,  bótya litoi epai na ngai. Mpo mobeko ekobima epai na ngai,  mpe nakotya ekateli na ngai ya lisambisi ezala pole ya bato ya bikólo. ## .
Boyengebene na ngai ezali pene.  Lobiko  na ngai ekobima mpenza, mpe mabɔkɔ na ngai ekosambisa bato ya bikólo.  Bisanga ekotyela ngai elikya;  mpe ekozela lobɔkɔ na ngai. ## .
“Bótombola miso na bino likoló,  mpe bótala mabele na nse. Mpo likoló ekopanzana lokola molinga  mpe mabele ekonzuluka lokola elamba,  mpe bato oyo bafandi wana bakokufa lokola ngungi. Kasi lobiko na ngai, ekozala mpo na ntango oyo etyami ndelo te,  mpe boyengebene na ngai ekobukana te. ## .
“Bóyoka ngai, bino baoyo boyebi boyengebene, bato oyo mobeko na ngai ezali na motema na bango.  Nsɔni ya bato—bawei mpamba—bóbanga yango te, mpe bózala na nsɔmɔ te mpo na maloba na bango ya kofinga. ## .
Mpo ndɔngɛ ekolya bango lokola elamba, mpe ndɔngɛ oyo elyaka bilamba ekolya bango lokola lɛnɛ.  Kasi boyengebene na ngai ekozala mpo na ntango oyo etyami ndelo te, mpe lobiko na ngai kino mabota oyo motángo na yango eyebani te.” ## .
Ee lobɔkɔ ya Yehova  lamuká, lamuká, latá bokasi!  Lamuká lokola na mikolo ya kala, lokola na ntango ya mabota ya bantango ya kala.  Ezali yo te moto obukabukaki Rahaba,  yo te moto otɔbɔlaki nyama ya nsɔmɔ ya mbu? ## .
Ezali yo te moto okaukisaki mbu, mai ya bozindo monene?  Yo te moto okómisaki bozindo ya mbu nzela mpo bato oyo basikolami bákatisa? ## .
Bongo basikolami ya Yehova bakozonga mpe bakoya mpenza na Siona na koganga ya esengo,  mpe esengo mpo na ntango oyo etyami ndelo te ekozala likoló ya motó na bango.  Bakokóma na nsai monene mpe na esengo.  Mawa mpe kokimela ekokima mpenza. ## .
“Ngai—ngai moko nazali Moto oyo azali kobɔndisa bino. ## .
o nani mpo obanga moto—mowei mpamba—oyo akokufa,  mpe mwana ya bato oyo akokóma lokola matiti mpamba ya mobesu? ## .
Mpo obosana mpe Yehova Mokeli  na yo, Moto oyo atandaki likoló  mpe atyaki moboko ya mabele,  bongo ozalaki na nsɔmɔ ntango nyonso, mokolo mobimba, mpo na nkanda makasi ya ye oyo azalaki kotya yo nkaka,  lokola nde amibongisaki mpo na kobebisa yo?  Bongo wapi nkanda makasi ya moto oyo azalaki kotya yo nkaka? ## .
“Moto oyo agunzami na minyɔlɔlɔ akofungolama nokinoki,  mpo akende na libulu te, na liwa,  mpe mpo limpa na ye ezanga te. ## .
“Kasi ngai Yehova nazali Nzambe na yo, Moto oyo atombokisaka mbu mpo mbonge na yango ezala na yikiyiki.  Yehova ya mampinga nde nkombo na ye. ## .
Mpe nakotya maloba na ngai na monɔkɔ na yo,  mpe nakozipa yo na elili ya lobɔkɔ na ngai,  mpo na kolona likoló  mpe kotya moboko ya mabele  mpe koloba na Siona ete: ‘Bozali bato na ngai.’ ## .
“Ee Yerusaleme, lamuká, lamuká, tɛlɛmá,  yo oyo omɛli na lobɔkɔ ya Yehova kɔpɔ ya nkanda makasi na ye.  Kɔpɔ ya monene, kɔpɔ oyo epesaka kizunguzungu, omɛli yango, osilisi yango. ## .
Na bana  nyonso oyo ye aboti, ata moko te atambwisaki ye, mpe na bana nyonso oyo ye abɔkɔli, ata moko te asimbaki lobɔkɔ na ye. ## .
Makambo oyo mibale esilaki kokwela yo.  Kopunzama ná kobukana, nzala ná mopanga!  Nani akoya kotala yo na mawa na yo?  Nani akobɔndisa yo? ## .
Bana na yo bakosenzwa.  Balalilali na ebandeli ya babalabala lokola bampate ya zamba na kati ya monyama,  lokola bato oyo nkanda makasi ya Yehova  ná mpamela ya Nzambe na yo, esopaneli bango mpenza.” ## .
Na yango, nabondeli yo, yoká likambo oyo, Ee mwasi  oyo amoni mpasi mpe alangwe, kasi vinyo te. ## .
Talá oyo Nkolo na yo, Yehova, ɛɛ Nzambe na yo, oyo azali kobundela  bato na ye, alobi: “Talá! Nakolongola na lobɔkɔ na yo kɔpɔ oyo epesaka kizunguzungu.  Kɔpɔ ya monene, kɔpɔ na ngai ya nkanda makasi—okomɛla yango lisusu te. ## .
Mpe nakotya yango na lobɔkɔ ya baoyo bazali kosilikisa yo,  baoyo balobi na molimo na yo ete: ‘Gumbamá mpo tókatisa,’ bongo ozalaki kokómisa mokɔngɔ na yo lokola mabele, mpe lokola balabala mpo na baoyo bazali kokatisa.” ## .
