Nzokande ntango azalaki koleka amonaki moto moko oyo akufá miso banda kobotama. ## .
Mpe bayekoli na ye batunaki ye ete: “Rabi,  nani asalaki lisumu,  moto oyo to baboti na ye,  mpo abotama moto akufá miso?” ## .
Yesu ayanolaki ete: “Moto oyo asalaki lisumu te, baboti na ye mpe te, kasi ezali mpo misala ya Nzambe emonana polele na likambo na ye. ## .
Tosengeli kosala misala ya ye oyo atindaki ngai wana moi ezali naino;  butu  ezali koya wana moto moko te akokoka kosala mosala. ## .
Na ntango oyo nazali naino na mokili, nazali pole ya mokili.” ## .
Nsima ya koloba makambo wana, abwakaki nsoi na mabele mpe asalaki pɔtɔpɔtɔ ya mabele na nsoi yango, mpe atyaki pɔtɔpɔtɔ na ye wana ya mabele na miso ya moto yango ## .
mpe alobaki na ye ete: “Kende kosukola  na pisini ya Siloame”  (oyo ebongolami ‘Motindami’). Bongo akendaki mpe asukolaki,  mpe azongaki, azali komona. ## .
Na yango, bazalani mpe baoyo liboso bazalaki komona ete azalaki mosɛngi-biloko babandaki koloba ete: “Oyo ezali te moto oyo azalaki kofanda mpe kosɛngasɛnga?” ## .
Bamosusu bazalaki koloba ete: “Ezali ye.” Bamosusu bazalaki koloba ete: “Ye te, akokani nde na ye.” Moto yango azalaki koloba ete: “Ngai nde moto yango.” ## .
Na yango, babandaki koloba na ye ete: “Bongo ndenge nini miso na yo efungwami?” ## .
Ayanolaki ete: “Moto oyo babengi Yesu asalaki pɔtɔpɔtɔ ya mabele mpe apakolaki ngai yango na miso, mpe alobaki na ngai ete: ‘Kende kosukola na Siloame.’  Bongo nakendaki kosukola mpe nakómaki komona.” ## .
Na yango, balobaki na ye ete: “Wapi moto yango?” Alobaki ete: “Nayebi te.” ## .
Bamemelaki Bafarisai moto yango oyo azalaki liboso moto akufá miso. ## .
Nzokande mokolo oyo Yesu asalaki pɔtɔpɔtɔ ya mabele mpe afungolaki ye miso,  ezalaki Sabata. ## .
Bongo, na mbala oyo Bafarisai babandaki kotunatuna ye ndenge nini akómaki komona.  Alobaki na bango ete: “Atyaki ngai pɔtɔpɔtɔ ya mabele na miso, mpe nasukolaki mpe nazali komona.” ## .
Bongo Bafarisai mosusu babandaki koloba ete: “Moto oyo auti epai ya Nzambe te, mpo azali kotosa Sabata te.”  Bamosusu babandaki koloba ete: “Ndenge nini moto oyo azali mosumuki akoki kosala bilembo  ya ndenge wana?” Bongo bokabwani  ekɔtaki na kati na bango. ## .
Na yango balobaki lisusu na moto yango oyo akufá miso ete: “Lokola afungoli yo miso, olobi nini mpo na ye?” Moto yango alobaki ete: “Azali mosakoli.” ## .
Nzokande, Bayuda bandimaki te ete ye azalaki liboso moto akufá miso mpe akómaki komona, tii ntango babengaki baboti ya moto yango oyo akómaki komona. ## .
Mpe batunaki bango ete: “Oyo mwana na bino oyo bolobi ete abotamá miso ekufá? Bongo ndenge nini azali komona sikoyo?” ## .
Bongo baboti na ye bazongisaki ete: “Toyebi ete azali mwana na biso mpe abotamaki miso ekufá. ## .
Kasi ndenge nini azali komona sikoyo, toyebi te, to nani afungoli ye miso, toyebi te. Bótuna ye. Azali mokóló. Asengeli koloba ye moko.” ## .
Baboti na ye balobaki makambo wana mpamba te bazalaki kobanga  Bayuda, mpo Bayuda basilaki koyokana ete, soki moto alobi polele ete azali Kristo, bakobengana moto yango na sinagoga. ## .
Yango wana baboti na ye balobaki ete: “Azali mokóló. Bótuna ye.” ## .
Na yango, mpo na mbala ya mibale babengaki moto yango oyo liboso azalaki moto akufá miso mpe balobaki na ye ete: “Pesá Nzambe nkembo;  toyebi ete moto wana azali mosumuki.” ## .
Bongo ayanolaki ete: “Soki azali mosumuki ngai nayebi te. Likambo moko oyo nayebi yango oyo: nazalaki moto akufá miso, kasi sikoyo nazali komona.” ## .
Na yango balobaki na ye ete: “Asalaki yo nini? Ndenge nini afungolaki yo miso?” ## .
Ayanolaki bango ete: “Nasilaki koyebisa bino, kasi boyokaki te. Mpo na nini bolingi koyoka yango lisusu? Bino mpe bolingi te kokóma bayekoli na ye, boye te?” ## .
Na yango, bafingaki ye mpe balobaki ete: “Yo moto ozali moyekoli ya moto wana, kasi biso tozali bayekoli ya Moize. ## .
Biso toyebi ete Nzambe alobaki na Moize;  kasi moto wana, toyebi te epai ye auti.” ## .
Moto yango azongiselaki bango ete: “Oyo ezali mpenza likambo ya kokamwa,  ete bino boyebi te epai ye auti, nzokande afungoli ngai miso. ## .
Toyebi ete Nzambe ayokaka basumuki te,  kasi soki moto abangaka Nzambe mpe asalaka mokano na ye, ye ayokaka moto yango. ## .
Banda kalakala eyokamá ata mokolo moko te ete moto moko afungolá miso ya moto oyo abotamá miso ekufá. ## .
Soki moto wana autaki epai ya Nzambe te,  mbɛlɛ akokaki kosala ata eloko moko te.” ## .
Bazongiselaki ye ete: “Yo obotamaki mobimba na kati ya masumu,  kasi ozali koteya biso?” Mpe babwakaki ye libándá! ## .
Yesu ayokaki ete babwakaki moto wana libándá, mpe, ntango amonaki ye, alobaki ete: “Ozali kondimela Mwana  ya moto?” ## .
Moto yango ayanolaki ete: “Tata, ye azali nani mpo nandimela ye?” ## .
Yesu alobaki na ye ete: “Osili komona ye mpe, kutu, moto oyo azali koloba na yo ezali ye.” ## .
Bongo alobaki ete: “Nandimeli ye, Nkolo.” Mpe agumbamelaki  ye. ## .
Mpe Yesu alobaki ete: “Nayaki na mokili mpo na lisambisi  oyo: ete baoyo bamonaka te bámona  mpe baoyo bamonaka bákóma bato bakufá miso.” ## .
Baoyo na kati ya Bafarisai oyo bazalaki elongo na ye bayokaki makambo wana, mpe balobaki na ye ete: “Biso mpe tozali nde bato bakufá miso?” ## .
Yesu alobaki na bango ete: “Soki bozalaki bato bakufá miso, mbɛlɛ bozali na lisumu te. Kasi sikoyo bozali koloba ete: ‘Tomonaka.’  Lisumu  na bino ezali kaka.” ## .
