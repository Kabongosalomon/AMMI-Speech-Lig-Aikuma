Mpe Yehova amonisaki ngai, mpe, talá! kitunga mibale ya figi etyami liboso ya tempelo ya Yehova, nsima wana Nebukadrezare mokonzi ya Babilone amemaki na mboka mopaya Yekonia  mwana ya Yehoyakime,  mokonzi ya Yuda, mpe bankumu ya Yuda mpe bato oyo bayebi malamu misala ya mabɔkɔ  mpe batongi ya bifelo makasi ya libateli, longwa na Yerusaleme mpo amema bango na Babilone. ## .
Kitunga moko ezalaki na bafigi ya malamu mpenza, lokola bafigi ya ebandeli;  mpe kitunga mosusu ezalaki na bafigi ya mabe mpenza, mpe ekokaki kolyama te mpo ezalaki mabe. ## .
Mpe Yehova alobaki na ngai ete: “Ozali komona nini, Yirimia?” Bongo nalobaki ete: “Bafigi, bafigi ya malamu oyo ezali malamu mpenza, mpe bafigi ya mabe oyo ezali mabe mpenza, mpe ekoki kolyama te mpo ezali mabe.” ## .
Bongo liloba ya Yehova eyelaki ngai ete: ## .
“Talá oyo Yehova Nzambe ya Yisraele alobi: ‘Lokola bafigi oyo ya malamu, ndenge wana nde nakotalela bato ya Yuda oyo bamemami na mboka mopaya, baoyo nakotinda longwa na esika oyo tii na mokili ya Bakaladea,  na ndenge ya malamu. ## .
Mpe nakotya liso na ngai likoló na bango na ndenge ya malamu,  mpe nakozongisa mpenza bango na mokili oyo.  Mpe nakotonga bango, mpe nakobuka te; mpe nakolona bango, mpe nakopikola te. ## .
Mpe nakopesa bango motema moko mpo báyeba ngai,  ete ngai nazali Yehova; mpe bakokóma mpenza bato na ngai,  mpe ngai nakokóma Nzambe na bango, mpo bakozongela ngai na motema na bango mobimba. ## .
“‘Mpe lokola bafigi ya mabe oyo ekoki kolyama te mpo ezali mabe,  ya solo talá oyo Yehova alobi: “Ndenge wana nde nakokaba Zidikiya  mokonzi ya Yuda mpe bankumu na ye mpe batikali ya Yerusaleme oyo bazali kotikala na mokili oyo  mpe baoyo bazali kofanda na mokili ya Ezipito — ## .
Lisusu epai ya makonzi nyonso ya mabele, nakokómisa bango eloko ya kolɛngisa,  ya mpasi, eloko ya nsɔni mpe liloba ya lisese mpe liloba ya kosɛka,  mpe elakeli mabe,  na bisika nyonso oyo nakopalanganisa bango. ## .
Mpe nakotindela bango mopanga,  nzala  mpe maladi mabe,  kino bakosila na mabele oyo napesaki bango mpe bankɔkɔ na bango.”’” ## .
