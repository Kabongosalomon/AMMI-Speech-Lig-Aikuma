Na ntango wana mpenza Erode, moyangeli ya etúká, ayokaki nsango ya Yesu ## .
mpe alobaki na basaleli na ye ete: “Oyo ezali Yoane Mobatisi. Akufaki alamuki, mpe yango wana azali kosala misala ya nguya.” ## .
Mpo Erode akangaki Yoane, atyaki ye minyɔlɔlɔ mpe abwakaki ye na bolɔkɔ mpo na Erodiadi mwasi ya Filipe ndeko na ye. ## .
Mpo Yoane azalaki koloba na ye ete: “Okoki kozwa mwasi oyo te.” ## .
Nzokande, atako alingaki koboma ye, abangaki bato, mpamba te bazalaki kozwa ye mosakoli. ## .
Kasi ntango bazalaki kosepela mokolo ya mbotama  ya Erode, mwana mwasi ya Erodiadi abinaki na mokolo yango mpe asepelisaki Erode mingi ## .
bongo alakaki mpe alapaki ndai ete akopesa ye eloko nyonso oyo akosɛnga. ## .
Bongo ye alobaki ndenge mama na ye atindaki ye ete: “Pesá ngai motó ya Yoane Mobatisi na saani, awa.” ## .
Atako mokonzi ayokaki mawa, atindaki bápesa ye yango mpo na ndai oyo alapaki mpe mpo na bato oyo bafandaki elongo na ye na mesa; ## .
mpe atindaki bákata Yoane motó na bolɔkɔ. ## .
Mpe bamemaki motó na ye na saani mpe bapesaki yango elenge mwasi, mpe ye amemelaki yango mama na ye. ## .
Na nsuka bayekoli na ye bayaki mpe balongolaki ebembe yango mpe bakundaki ye  mpe bayaki kopesa Yesu nsango. ## .
Ntango Yesu ayokaki bongo, alongwaki wana na masuwa akei na esika oyo bato bazalaki te mpo azala ye moko;  kasi ntango ebele ya bato wana bayokaki yango, bautaki na bingumba na makolo balandi ye. ## .
Nzokande ntango abimaki amonaki ebele mpenza ya bato; mpe ayokelaki bango mawa,  mpe abikisaki bato na bango ya maladi. ## .
Kasi ntango mpokwa ekómaki bayekoli na ye bayaki epai na ye mpe balobaki ete: “Esika oyo ezali esika bato bazalaka te mpe ngonga esili kopusana mosika; tiká ebele ya bato oyo bázonga, mpo bákende na bamboka mike mpe básomba biloko ya kolya.” ## .
Nzokande, Yesu alobaki na bango ete: “Bakokende te: Bino bópesa bango eloko ya kolya.” ## .
Balobaki na ye ete: “Tozali na eloko te kaka mampa mitano ná mbisi mibale.” ## .
Ye alobaki ete: “Bóyela ngai yango awa.” ## .
Na nsima asɛngaki na ebele ya bato yango báfanda na matiti mpe akamataki mampa yango mitano ná mbisi yango mibale, mpe atalaki likoló, abondelaki  mpe, nsima ya kobuka mampa yango, akabolelaki yango bayekoli, bayekoli mpe bakabolelaki ebele ya bato yango. ## .
Bongo bango nyonso balyaki mpe batondaki, mpe balɔkɔtaki biteni oyo etikalaki kitunga zomi na mibale mɛkɛ. ## .
Nzokande baoyo balyaki bazalaki mibali nkóto mitano (5 000), longola basi ná bana mike. ## .
Bongo kozanga koumela, asɛngisaki na bayekoli na ye bámata na masuwa bákatisa na ngámbo mosusu liboso na ye, wana ye azalaki kotika ebele ya bato yango bázonga. ## .
Na nsuka, ntango atikaki ebele ya bato wana bázonga, amataki na ngomba kaka ye moko kobondela.  Atako ngonga epusanaki mingi, azalaki kuna kaka ye moko. ## .
Masuwa esilaki sikoyo kotangwa mosika na mokili na ntaka ya bankama mingi ya bamɛtrɛ, mbonge ezalaki kobɛta yango,  mpo mopɛpɛ ezalaki kozongisa bango nsima. ## .
Kasi na eleko ya minei ya kokɛngɛla na butu* ayaki epai na bango, azali kotambola likoló ya mbu. ## .
Ntango bayekoli bamonaki ye azali kotambola likoló ya mbu, babulunganaki, balobi: “Ezali emonamona!”  Mpe mpo na kobanga na bango, bagangaki. ## .
Kasi na mbala moko Yesu alobaki na bango maloba oyo: “Bózala na mpiko, ezali ngai;  bóbanga te.” ## .
Petro azongiselaki ye ete: “Nkolo, soki ezali yo, lobá na ngai naya epai na yo likoló ya mai.” ## .
Ye alobaki ete: “Yaká!” Bongo Petro akitaki na masuwa  atamboli likoló ya mai mpe akendaki epai Yesu azali. ## .
Kasi ntango amonaki mopɛpɛ makasi, abangaki mpe, lokola abandaki kozinda, agangaki: “Nkolo, bikisá ngai!” ## .
Na mbala moko Yesu asembolaki lobɔkɔ, asimbaki ye mpe alobaki na ye ete: “Yo moto ya kondima moke, mpo na nini obandaki kotya ntembe?” ## .
Mpe nsima ya komata na bango na masuwa, mopɛpɛ makasi yango ekitaki. ## .
Bongo baoyo bazalaki na kati ya masuwa bagumbamelaki ye mpe balobaki ete: “Ozali mpenza Mwana ya Nzambe.” ## .
Mpe bakatisaki mpe bakómaki na mokili na kati ya Genezarete. ## .
Ntango bayebaki ete ezali ye mibali ya esika wana batindaki nsango na bisika nyonso ya zingazinga, mpe bamemelaki ye baoyo nyonso bazalaki kobɛla. ## .
Mpe bazalaki kobondela ye atika bango básimba ata nsɔngɛ ya elamba na ye ya likoló;  mpe baoyo nyonso basimbaki yango babikaki. ## .
