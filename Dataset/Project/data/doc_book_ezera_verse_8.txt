Sikoyo talá bankumu ya bandako ya batata  na bango mpe kokomama ya bankombo na kolanda molɔngɔ ya bankɔkɔ  ya baoyo bautaki elongo na ngai na Babilone, na ntango mokonzi Artazerezese  azalaki koyangela: ## .
Na bana ya Finehase:  Gereshome; na bana ya Itamare:  Danyele;  na bana ya Davidi:  Hatushe; ## .
na bana ya Shekania, na bana ya Paroshe:  Zekaria, mpe elongo na ye mibali nkama moko na ntuku mitano (150) oyo bakomamaki nkombo; ## .
na bana ya Pahate-moabe:  Elieho-enai mwana ya Zerahia, mpe elongo na ye mibali nkama mibale (200); ## .
na bana ya Zatu:  Shekania mwana ya Yahaziele, mpe elongo na ye mibali nkama misato (300); ## .
mpe na bana ya Adine:  Ebede mwana ya Yonatane, mpe elongo na ye mibali ntuku mitano (50); ## .
mpe na bana ya Elame:  Yeshaya mwana ya Atalia, mpe elongo na ye mibali ntuku nsambo (70); ## .
mpe na bana ya Shefatia:  Zebadia mwana ya Mikaele, mpe elongo na ye mibali ntuku mwambe (80); ## .
na bana ya Yoabe: Obadia mwana ya Yehiele, mpe elongo na ye mibali nkama mibale na zomi na mwambe (218); ## .
mpe na bana ya Bani:  Shelomite mwana ya Yosifia, mpe elongo na ye mibali nkama moko na ntuku motoba (160); ## .
mpe na bana ya Bebai: Zekaria mwana ya Bebai,  mpe elongo na ye mibali ntuku mibale na mwambe (28); ## .
mpe na bana ya Azegade:  Yohanane mwana ya Hakatane, mpe elongo na ye mibali nkama moko na zomi (110); ## .
mpe na bana ya Adonikame,  baoyo bazalaki bato ya nsuka, bankombo na bango yango oyo: Elifelete, Yeyele ná Shemaya, mpe elongo na bango mibali ntuku motoba (60); ## .
mpe na bana ya Bigivai:  Utai ná Zabude, mpe elongo na bango mibali ntuku nsambo (70). ## .
Mpe nabandaki koyanganisa bango pene na ebale  oyo eyei tii na Ahava;  mpe tofandaki wana na kaa mikolo misato, mpo natalela bato  ná banganga-nzambe  malamumalamu, kasi namonaki wana ata mwana moko te ya Levi. ## .
Na yango nabengisaki Eliezere, Ariele, Shemaya, Elenatane, Yaribe, Elenatane, Natane, Zekaria ná Meshulame, bankumu, mpe Yoyaribe ná Elenatane, balakisi. ## .
Na nsima napesaki bango mitindo mpo na Ido oyo azali nkumu na esika ebengami Kasifia, mpe natyaki na monɔkɔ na bango maloba  ya koloba na Ido mpe na bandeko na ye Banetinime  na esika ebengami Kasifia, mpo na komemela biso basaleli  ya ndako ya Nzambe na biso. ## .
Lokola lobɔkɔ  malamu ya Nzambe na biso ezalaki elongo na biso, bamemelaki biso mobali moko ya bokɛngi  kati na bana ya Maheli  mwana ya mwana ya Levi  mwana ya Yisraele, elingi koloba, Sherebia  ná bana na ye mpe bandeko na ye, zomi na mwambe; ## .
ná Hashabia mpe elongo na ye Yeshaya na bana ya Merari,  bandeko na ye, mpe bana na bango, ntuku mibale (20). ## .
Mpe na Banetinime, oyo Davidi mpe bankumu bapesaki mpo na mosala ya Balevi: Banetinime nkama mibale na ntuku mibale (220), bango nyonso batángamaki na nkombo na bango. ## .
Bongo nasakolaki kokila bilei kuna na ebale Ahava, mpo tómikitisa  liboso ya Nzambe na biso, mpo na kotuna ye nzela  ya malamu mpo na biso mpe mpo na bana na biso ya mike  mpe mpo na biloko na biso nyonso. ## .
Mpamba te nayokaki nsɔni kosɛnga mokonzi limpinga ya basoda  mpe bato oyo batambolaka na mpunda  mpo na kosalisa biso na nzela liboso ya banguna, mpo tolobaki na mokonzi ete: “Lobɔkɔ  ya Nzambe na biso ezali elongo na baoyo nyonso bazali koluka ye mpo asalela bango bolamu,  kasi makasi na ye mpe nkanda  na ye etɛmɛlaka baoyo nyonso bazali kotika ye.” ## .
Yango wana tokilaki bilei  mpe tobondelaki  Nzambe na biso mpo na likambo yango, bongo andimaki libondeli  na biso. ## .
Sikoyo na bakapita ya banganga-nzambe, natyaki pembeni bato zomi na mibale, elingi koloba, Sherebia,  Hashabia,  ná bandeko na bango zomi elongo na bango. ## .
Mpe namekelaki bango kilo ya palata ná wolo mpe bisaleli,  likabo mpo na ndako ya Nzambe na biso oyo mokonzi  ná bapesi-toli na ye  ná bankumu na ye mpe Bayisraele  nyonso oyo tokutaki bapesaki. ## .
Boye kilo oyo namekaki na lobɔkɔ na bango ezalaki talanta nkama motoba na ntuku mitano (650) ya palata  mpe bisaleli nkama moko (100) ya palata oyo ezali na motuya ya talanta mibale, ná wolo, talanta nkama moko, ## .
ná mabakuli ya mike ntuku mibale (20) ya wolo oyo ezali na motuya ya darike nkóto moko (1 000) mpe bisaleli mibale ya motako ya malamu, ya motane oyo ezali kongɛnga, ya kitoko lokola wolo. ## .
Na nsima nalobaki na bango ete: “Bozali eloko moko mosantu  mpo na Yehova, mpe bisaleli  oyo ezali biloko mosantu, mpe palata ná wolo ezali likabo ya bolingo oyo bapesi Yehova Nzambe ya bankɔkɔ na bino. ## .
Bózala ekɛngɛ mpe bókeba tii ntango bokomeka kilo  na yango liboso ya bakapita ya banganga-nzambe ná Balevi mpe bankumu ya batata ya Yisraele, na Yerusaleme, na bisika ya kolya  ya ndako ya Yehova.” ## .
Mpe banganga-nzambe ná Balevi bazwaki kilo yango ya palata ná wolo mpe bisaleli, mpo na komema yango na Yerusaleme na ndako ya Nzambe na biso. ## .
Nsukansuka tosimbaki nzela tolongwe na ebale Ahava  na mokolo ya zomi na mibale ya sanza ya liboso  mpo na kokende na Yerusaleme, mpe lobɔkɔ ya Nzambe na biso ezalaki elongo na biso, bongo abikisaki  biso na lobɔkɔ ya monguna mpe na moto mabe oyo abombanaka na nzela. ## .
Bongo tokómaki na Yerusaleme  mpe tofandaki wana mikolo misato. ## .
Mpe na mokolo ya minei tobandaki komeka kilo ya palata ná wolo  ná bisaleli  na ndako ya Nzambe na biso na lobɔkɔ ya Meremote  mwana ya nganga-nzambe Uriya mpe elongo na ye Eleazare mwana ya Finease, mpe elongo na bango Yozabade  mwana ya Yeshua ná Noadia mwana ya Binui  oyo bazalaki Balevi, ## .
na kolanda motángo mpe kilo ya eloko nyonso, nsima na yango kilo nyonso ekomamaki na ntango wana. ## .
Baoyo bautaki na bokangami, bato oyo kala bamemamaki na mboka mopaya,  bapesaki Nzambe ya Yisraele bambeka ya kotumba:  ngɔmbɛ-mibali  zomi na mibale mpo na Yisraele mobimba, mpate-mibali  ntuku libwa na motoba (96), bana-mpate ya mibali ntuku nsambo na nsambo (77), ntaba-mibali  zomi na mibale mpo ezala likabo mpo na lisumu, nyonso ezalaki likabo ya kotumbela Yehova. ## .
Na nsima topesaki mibeko  ya mokonzi epai ya basatrape  ya mokonzi mpe baguvɛrnɛrɛ  ya ngámbo mosusu ya Ebale,  mpe basalisaki bato  mpe ndako ya Nzambe ya solo. ## .
