Bongo tokoloba nini? Tokokoba nde kosala lisumu, mpo boboto monene emonisama mingi? ## .
Te, ata moke te! Lokola tokufaki na makambo ya lisumu,  tokokoba lisusu kofanda na yango ndenge nini? ## .
To boyebi te ete biso nyonso oyo tobatisamaki na Kristo Yesu  tobatisamaki na kati ya liwa na ye? ## .
Yango wana, tokundamaki  elongo na ye na batisimo na biso na kati ya liwa na ye, mpo kaka ndenge Kristo alamwisamaki uta na bakufi na nguya ya nkembo ya Tata,  biso mpe tózala na bomoi ya sika. ## .
Mpo soki tosangani na ye ntango tokufi liwa lokola oyo ya ye,  ezali solo ete tokosangana mpe na ye ntango tokosekwa na lisekwa lokola oyo ya ye; ## .
mpo toyebi ete bomoto na biso ya kala ebakamaki na nzete elongo na ye,  mpo nzoto na biso ya masumu esala lisusu eloko te,  mpo biso tózala lisusu baombo ya lisumu te. ## .
Mpo moto oyo akufi afuti nyongo ya lisumu na ye. ## .
Lisusu, soki tokufi elongo na Kristo, tondimi ete tokozala mpe na bomoi elongo na ye. ## .
Mpo sikoyo toyebi ete Kristo alamwisami uta na bakufi,  akokufa lisusu te;  liwa ezali lisusu na bokonzi likoló na ye te. ## .
Mpo liwa oyo ye akufaki, akufaki mpo na kolongola lisumu mbala moko mpo na libela;  kasi bomoi oyo ye azali na yango, azali na yango mpo na Nzambe. ## .
Ndenge moko mpe bino: bómimona ete bozali solo bakufi  na makambo ya lisumu kasi bato ya bomoi  mpo na Nzambe na nzela ya Kristo Yesu. ## .
Yango wana, bótika te ete lisumu eyangela  nzoto na bino oyo ekufaka mpo bótosa bamposa  na yango. ## .
Bókoba mpe kopesa lisumu binama na bino te  mpo ezala bibundeli ya kozanga boyengebene,  kasi bómipesa nde na Nzambe mpo bózala bato oyo bakufaki mpe sikoyo bozali na bomoi,  mpe bópesa Nzambe binama na bino mpo ezala bibundeli  ya boyengebene. ## .
Mpo lisumu esengeli te kozala na bokonzi likoló na bino, mpo bozali na nse ya mibeko te  kasi nde na nse ya boboto monene. ## .
Tóloba nini mpo na kosukisa? Tokosala nde lisumu mpo tozali na nse ya mibeko te  kasi na nse ya boboto monene?  Te, ata moke te! ## .
Boyebi te ete soki bozali kokoba komipesa na moto moko bózala baombo mpo na kotosa ye, bozali baombo na ye na ndenge bozali kotosa ye,  baombo ya lisumu  mpo na kokufa  to baombo ya botosi  mpo na kozwa boyengebene? ## .
Kasi Nzambe azwa matɔndi mpo bozalaki baombo ya lisumu kasi bokómaki kotosa na motema mateya oyo bapesaki bino. ## .
Ɛɛ, lokola bosikolamaki  na lisumu, bokómi baombo  ya boyengebene. ## .
Nazali koloba na maloba ya bomoto mpo na bolɛmbu ya nzoto na bino:  mpo kaka ndenge bopesaki binama  na bino ezala baombo ya mbindo  ná kobuka mibeko mpo ebuka mibeko, sikoyo mpe bópesa binama na bino ezala baombo ya boyengebene mpo esala makambo ya bosantu. ## .
Mpo ntango bozalaki baombo ya lisumu,  boyengebene ezalaki nkolo na bino te. ## .
Bongo mbuma  nini bozwaki na ntango wana? Makambo  oyo bozali sikoyo koyokela nsɔni. Mpo nsuka ya makambo wana ezali liwa. ## .
Nzokande, sikoyo, lokola bosikolamaki na lisumu kasi bokómi baombo ya Nzambe,  mbuma  na bino ezali bomoi na bino ya bosantu, mpe na nsuka: bomoi ya seko. ## .
Mpo lifuti oyo lisumu ezali kofuta ezali liwa,  kasi likabo  oyo Nzambe azali kopesa ezali bomoi ya seko  na nzela ya Kristo Yesu Nkolo na biso. ## .
